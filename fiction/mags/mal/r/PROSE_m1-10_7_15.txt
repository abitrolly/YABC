author Кацярына  БЕЗМАЦЕРНЫХ
title ЯК  ШПАЛЕРЫ
genre Апавяданне

1
Я зразумеў у дваццатую вясну: усё ў маім жыцці канчаецца тым, што становіцца непатрэбным. Альбо цесным. Альбо проста так… знікае, сыходзіць… Дзесяткі пуцявін-дарог, а такой, каб вывучаная, каб уласнымі чаравікамі годна пратаптаная, такой пуцявінкі-дарогі — нямашака.
Раптоўна стала «непатрэбна» ў музычнай школцы — і я кінуў яе. Потым былі мальберты ды школка мастацкая. Рукі, запэцканыя фарбамі, вясёлыя пазногці, пад якімі — каляровы бруд мастака. Але і тут раптам падкаціла невыноснае «непатрэбна» — я зноў сышоў назаўсёды. «Непатрэбным» стаў рок-гурт, і залатыя рыбкі ў акварыуме, і яшчэ адзін рок-гурт. Знік, сышоў сам па сабе самвыдатаўскі часопіс «Жалезны грыбок» — з сябруком Жэнем мы нарабілі шэсць нумароў за шэсць месяцаў. Асвойванне тэхнікі хуткачытання, сістэма асобнага харчавання, заняткі ёгай, вегетарыянства, баскетбол, ранішнія прабежкі, англійская, французская і польская мовы, першы і апошні паход у горы, спартыўнае арыентаванне… Ведаеце, я хутка стамляюся, я магу прабегчы ўсяго адзін круг на стадыёне. Ад заняткаў фізікай мяне кідала ў геаграфію (і там, і там я капаў глыбока, грунтоўна — зрэшты, як і паўсюль), а паступіў усё ж на гістфак. Палкае, гарачае натхненне ап'яняе, а потым па-здрадніцку знікне, згарыць дарэшты, да халодных нікчэмных вугалёў. Я зачыню дзверы. І больш не вярнуся сюды. Ніколі.
Калі я знаходжуся дома больш за тры гадзіны, становіцца цесна. Ну… Як жа гэта растлумачыць?.. Цесна — гэта калі я пачуваюся дзікім зверам у клетцы і неймаверна хочацца кудысь бегчы. Цесната распаўсюдзілася і на Гродна, мой горад. Цяпер жа я «студыюю» ў Мінску, на другім курсе гістфака. І ўсё часцей, усё часцей ва універы становіцца «непатрэбна». 
У абыякавыя зімовыя дні, з бясколерным небам, пазбаўленым усялякіх пачуццяў і настрояў, з безнадзейна шэрым, брудным і састарэлым снегам я шыбаваў да аднагрупніцы Верачкі па томік Кундэры, альбо Кафкі, альбо Маркеса.  Каб пазбавіцца ад «непатрэбна». А непатрэбнымі ў гэтую зімку сталіся не толькі універсітэцкія кніжкі, а і яшчэ шмат-шмат чаго. Напрыклад, апрыкралі тры пары ўлюбёных рознакаляровых хіпоўскіх пацерак, што бразгацелі на шыі. «Непатрэбна» стала піць моцную каву ўранку і слухаць Сашу Башлачова. Непатрэбна вяртацца ў пакой з прыцьмелымі савецкімі шпалерамі, пакой, што здымаў за 35 даляраў у бабулі Насты.
Бабуля Наста пакутавала на бяссонніцу. Начамі яна варочалася на старой канапе, і канапа рыпела — гук непазбежнай старасці ў невыносна ціхай цемры.
Але я не хачу гаварыць пра бабулю Насту, а хачу пра аднагрупніцу Верачку. Аднагрупніца Верачка насіла сукенкі такія, якія больш ніхто не насіў. «Незразумелыя сукенкі, абсалютна незразумелыя сукенкі. Загадкавыя. Шляхетныя нейкія», — так думаў я. Абавязкова доўгія, з карункамі, з клёшнымі спадніцамі. Сукенкі аблягалі танклявую талію і пругкія грудзі. Дзявочы стан Верачкі дасягнуў узросту красавіка, калі зелень радасная, наіўная і крохкая, якой больш не будзе ніколі. Не ўсе бутоны распусціліся, але тое, чаму наканавана квітнець, ужо набухлае і спелае. Хлопцам хацелася ну хаця б разок абхапіць Веру за талію. А калі па шчырасці, то зацягнуць у ложак.
Яна жыла ў старой мінскай кватэры з высокай столлю, у цьмяным пад'ездзе з драўлянымі прыступкамі. Прыступкі старога дома, страціўшы карычневую фарбу, стаміліся ад бясконцых абцасаў, прагнуліся й ледзь чутна парыпвалі. Я любіў гэты цьмяны пад'езд: за стомленыя прыступкі, за час, што ўпітаўся ў дрэва і ў бетон. А можа... А можа, папросту за Верачку. 
У Верачкі была толькі бабуля, руская інтэлігентка з тых, пра якіх я хіба толькі ў кніжках Людмілы Уліцкай чытаў. Соф'я Пятроўна родам з Масквы і размаўляла зусім не так, як рускамоўныя мінчукі. Слова «тётушка» вымаўляла не па-беларуску: абсалютна па-руску, з мяккім гукам «т». Беларусы — я ведаў — замест мяккага «т» нязменна вымаўляюць мяккае «ц». А кожнае яе слова гучала выразна і адшліфавана. Соф'я Пятроўна прафесар, выкладала літаратуру і спецыялізавалася на мадэрністах.
У кватэры іхняй у тую шэрую зімку — халаднавата і ціха. Але нават цішыня тутэйшая, прахалода тутэйшая мне падавалася інтэлігенцкай. Асвятленне жоўтае і ў меру цьмянае, таксама інтэлігенцкае, адчуваў я. Усё ахайна, кожная рэч на сваім месцы, і есці печыва боязна, каб не насмеціць дробкамі. На кухні — жоўтае святло, жоўты настольнік, жоўтыя кветкі на зялёных кубках, жоўтыя збаны, а расліны ў тых збанах — зялёныя. І чайнік зялёны, і люстра зялёная, і шпалеры зялёныя. Колеры ў кватэры Соф'я Пятроўна падабрала з ашчаднасцю неверагоднай, з густам вытанчаным. 
Пілі гарбату: кубкі нязменна са сподачкам, а лыжкі срэбныя, жаноцкай формы, какетлівыя, з мудрагелістымі ўзорамі. Гарбата — дзіўная, заўжды з травамі. Я зразумеў, што ў гэтай кватэры не бывае «цяп-ляп», усё прадумана, асэнсавана, прыгожа. І не ўбачыш тут падраных пантофляў ніколі, і ружовыя фіранкі не з'явяцца выпадкова, каб парушыць кухонны жоўта-зялёны саюз.
Гарбату пілі ўтраіх: Верачка, я і Соф'я Пятроўна.
— Максимилиан Волошин ходил по пескам Коктебеля в сандалиях на босу ногу и в длинной-длинной, как платье, просторной рубахе ниже колена, с палкой в руках. Волосы пышные, кудрявые, шнурком перетянутые… — выразныя, адшліфаваныя словы.
Ад яе я даведаўся, што літаратура для мадэрністаў была жыццём, а жыццё — літаратурай.
Мае «гарбаты» ў гэтай кватэры былі заўжды літаратурныя. Відаць, і Соф'я Пятроўна была цалкам «літаратурная», як мадэрністы. З галавой, шчыльна набітай Валошыным, Маякоўскім, Цвятаевай, Белым, Хлебнікавым, Бальмонтам, Салагубам, Гіпіус і г. д., і г. д., і г. д…
Верачка таксама была дзяўчынкай «літаратурнай». Не на сто адсоткаў, праўда. Ну, а на пяцьдзесят, а мо і шэсцьдзесят — дакладна. Калі заставаліся сам-насам, яна чытала вершы на памяць: рускую класіку ды тое-сёе з сучаснага беларускага.
— Вера, а ты сама пішаш?
— Крыху, Міця. Раней заносіла нешта ў часопісы. Але, разумееш, мне бабуля з чатырох гадоў Мандэльштама, Гумілёва, Ахматаву чытала. Я расла ў добрай паэзіі. Мае творы слабаватыя, адчуваю… Я разбіраюся ў літаратуры, і класікам мне не стаць, а па-іншаму я не магу.
«Так, — падумаў я, — у кватэры з неверагодна падабранымі колерамі, дзе ўсё асэнсавана, усё на сваім месцы, ці можна па-іншаму?»
Вучылася Верачка не як усе: круглай выдатніцай не была, бо ў агульнаадукацыйныя, «левыя» дысцыпліны нядужа паглыблялася (часу, кажа, нестае), затое на студэнцкіх канферэнцыях выступала і курсачы пісала грунтоўна, з натхненнем. А шпорамі дык нават на тых самых «левых» іспытах не карысталася.
Акром «гарбат» час мы бавілі гульнёй, што звалася «Інтэрв'ю». Я задаю пытанні Веры, якія заўгодна пытанні, а яна адказвае, ды шчыра, без хлусні. Занатоўваю ўсё ў пульхны сшытак, з датай — перачытваць праз гады, відаць, будзе займальна. Затым запытваць будзе Верачка, а я — адказваць.
Вера крочыць па пакоі, з няхітрай траекторыяй ад дзвярэй да акна, ад акна да дзвярэй, ад дзвярэй да акна… Вера часцяком вось гэтак крочыць па пакоі: калі чытае вершы, калі мы гутарым пра людзей альбо пра родны гістфак. А я сяджу на падлозе, у позе а-ля поза лотаса. Я люблю сядзець проста на падлозе альбо на асфальце.
— Міця! — яна зрабіла эфектную паўзу (мне падаецца, у Верачкі ёсць тэатральныя здольнасці; прынамсі, вершы чытае кранальна). — Ад чаго б ты найбольш хацеў пазбавіцца ў жыцці? Называй усё што заўгодна! Толькі — адно.
Я маўчаў. Можа, зрабіць так, каб можна было двойчы, тройчы ўвайсці ў адну і тую ж раку? Каб нешта добрае не сыходзіла назаўсёды, каб яго можна было паўтарыць. Але… Не! Балючая прыгажосць жыцця ў тым, што нічога не вернеш, нічога не перажывеш наноў. Ага! Я ўзгадаў, чаго жадаю.
— Апошнія гады на маю маці вось што напала: яна так палюбіла перастаўляць мэблю, рабіць рамонт і шпалеры пераклейвае ў тры разы часцей, чым раней. Дзіўная. Але аднойчы мяне проста перасмыкнула ад адкрыцця: у маім жа жыцці дакладна тое самае! То бок іншыя формы праяўлення, а сутнасць — тая ж. Старыя шпалеры аддзіраюцца дарэшты, забываюцца. Разумееш, у мяне было вельмі шмат захапленняў, і ўсе яны міналіся. Я сур'ёзна займаўся фізікай, потым геаграфіяй, а паступіў на гістфак, але і гістфак, адчуваю, надакучвае. І з людзьмі… Усе яны прыходзяць, а прыкладна праз год абавязкова сыдуць — і ніхто не застанецца, ніхто не пусціць карані.
Так, так, людзі вакол заўжды змяняліся. Яшчэ год назад, на першым курсе, я тусаваўся з дзяўчынкай Машай. Мяне цягнула да яе. Як да дзяўчыны? Не ведаю. Неяк я сказаў ёй у час звычайнай двухгадзіннай гутаркі па тэлефоне: «Маша, ты — мой найлепшы сябар. І, можа… Я не ўпэўнены, канечне… Але… Можа быць, я ў цябе закахаўся».
Улетку Маша з'ехала працаваць у Амерыку. Знаёмы нумар набіраць цягнула ўсяго першы тыдзень. А потым высветлілася, што і без яе жывецца не горш, чым з ёй. Увосень яна вярнулася. Але… стала непатрэбна. І, каб набраць увечары знаёмы нумар, варта было пераскокваць праз бар'ер ляноты. Да Машы, у Гродне, была Аленка, да Аленкі — Надзя, а да Надзі — Марына. З дзяўчынкамі мне было ўтульней, чымся з хлопцамі. І я не заўжды мог адчуць мяжу між сяброўствам і рэчамі амурнымі. Ды справа, зрэшты, не ў гэтым. А ў тым, што непатрэбна стала з сябру ком дзяцінства Жэнем, з Марынай, Надзяй, Аленай і Машай. Акром іх былі яшчэ Віця, Антось, Валя ды яшчэ некаторыя. Вузельчык на феньцы развязваўся сам па сабе, без болю і крыўдаў. А яшчэ я ведаю, што людзі-дэкарацыі могуць быць такімі, а могуць — іншымі. Калі б цяпер я не сябраваў з Верачкай, магчыма, я сябраваў бы з Воляй.
— Памятаю, год назад я дапамагаў маме са шпалерамі. На кухні старыя адклейваліся цяжкавата, але ўсё адно адклеіліся. У прыбіральні ж старыя ададраліся без праблем, амаль самі. Гэтак жа і людзі: некаторыя мо і з цяжкасцю, але ўсё адно сыдуць, забудуцца. Мне здавалася, што з новымі шпалерамі, новай мэбляй у маім пакоі распачнецца і новае жыццё. Але так было толькі спачатку. З новай абстаноўкай у маім пакоі стала не горш і не лепш, чым са старой. Мая мама таксама разумее, што з новым будзе не лепш і не горш, чым са старым, але ўсё адно… перароблівае і перароблівае… Хачу, каб хоць нейкія людзі і нейкія заняткі не сыходзілі, а пускалі карані!
Потым задаваў пытанні я.
— Вера, скажы, ты… закахалася ў мяне?
Навошта? Навошта запытаўся пра гэта? Дурное пытанне! Адназначна дурное!
Яна сумелася — на паўхвіліны.
— Раней я вагалася, не магла зразумець… А ўчора прачытала «Пакуты маладога Вертэра» Гётэ. Каханне — гэта магутная стыхія. Вертэр сох без яе, Вертэр скончыў жыццё самагубствам… Мне з табой добра, надзвычай добра, Міця. Але не, каханне — гэта іншае.
Я прамаўчаў. Я ведаў, што Верачка для мяне — як усе. Дэкарацыі, шпалеры. А шпалеры пераклейваюць рэгулярна…
* * *
У тыя шэрыя зімовыя дні я ўпершыню ў жыцці браўся за томікі паэзіі — торкала!.. Ды і шмат што ў тую зімку было ўпершыню: напрыклад, апатыя з вучобай такая, як гэты састарэлы, нячулы, цвёрды снег. Падручнікі не адгортваў, але зімовую сесію здаў (зрэшты, з некалькімі хвастамі). Я, як самы сапраўдны гуманітарый, умею смела балбатаць перад выкладчыкам. А памяць у мяне зусім не гразкая багна, у якую што ні трапіць — патоне. Памяць у мяне — хваткая, спрытная! Калі што заляціць у вуха на лекцыі, у галаве яшчэ надоўга застанецца.
Упершыню ў жыцці мне чыталі вершы — Верачка, голасам дзіцячым, звонкім і крохкім. І гэтая дзіўная кватэра з ашчадна падабранымі колерамі, і літаратурныя гарбаты з Соф'яй Пятроўнай — усё гэта было ўпершыню.
* * *
У суботу з бутэлькай чырвонага віна я шпацыраваў да Веры. Вера любіла чырвонае віно.
— Дзе віно, там ісціна! — нараспеў, з тэатральным жэстам прачытала яна. — Гэта радкі Алкея, антычнага паэта, што захапляўся ў сваёй творчасці жанчынамі і віном. Шостае стагоддзе да нашай эры, Грэцыя.
Верачка прыгожая, прыгожая, прыгожая!.. І вершы чытае прыгожа. Але ж сёння яна зноў крочыла па кватэры басанож, без пантофляў і шкарпэтак. І ведаеце… у яе непрыгожыя, зусім непрыгожыя ступакі: з доўгімі пальцамі і выпуклымі косткамі збоку, як у бабулі. І я зразумеў: ёсць месцы, дзе Верачка бывае непрыгожай. Надта непрыгожай. 
Пераключыў увагу на стол, дзе адцвітала цёмна-барвовая ружа ў вазе. Я падараваў кветку Верачцы тыдзень таму. Ружа была нераспушчаная, незразумелая і таму вельмі прывабная, а цяпер вось… адцвітала… Некаторыя дзяўчынкі сушаць падараваныя ружы (прынамсі, так рабіла Аленка): наіўная спроба не развітвацца з мінулым, а захаваць яго побач? Але ў сухіх руж няма ап'яняльнага водару, яны колеру запечанай крыві, амаль чорныя. 
І ўзгадалася мне «гарбатная» лекцыя Соф'і Пятроўны пра Івана Буніна. Яна казала:
— Иван Алексеевич чувствовал, что природа красоты — недолговечность.
Я зірнуў на Верачку: дзве тоўстыя коскі, здаровы бляск у валасах, талія, якую так карціць абхапіць. І немагчыма паверыць, што гэта ўсё не назаўжды. Так, у гэта паверыць гэтак жа складана, як і ў тое, што праз пяць месяцаў будзе не мокры снег, а летняя гарачыня невыносная. Зрэшты, дзяўчынка Верачка з тоўстымі коскамі цяпер думала пра іншае. І сказала:
— Міця, мне падаецца, у цябе даволі моцны жаночы пачатак. Гэта не абраза. У гэтым нават нешта ёсць… прывабнае… Напрыклад, табе цікава, калі я чытаю ўслых свой стары дзённік, з усімі яго дзявочымі сантыментамі і драбязой. Звычайна хлопцам гэта нецікава…
— Можа быць, — згадзіўся я і задумаўся. — У мяне заўжды было шмат сябровак. Відаць, з дзяўчатамі мне неяк утульней.
Цішыня.
Цішыня пасуе гэтай кватэры. 
Я тут ніколі не чуў тэлевізійнай балбатні, засмечанай папсой і рэкламай.
Вера разлівае віно ў келіхі — крышталёвыя, вытанчанай формы. А рукі ў яе ўсё ж прыгожыя, з доўгімі пальцамі, вельмі жаночыя… 
Ап'яненне — такое мяккае. Сутонне, цішыня — мякка, як мякка. Оп!.. — і гэтага ўжо не будзе.
* * *
На пачатку сакавіка пацёк стомлены снег, паветра патыхала вясной і яшчэ неакрэплым сонцам. Змены панавалі на дварэ — нейкія зменлівыя працэсы запанавалі і ўва мне.
Цесната! Цесната падкатвалася ў Верачкінай кватэры. І хацелася бегчы адтуль: там нешта замінала. Натхненне ад «літаратурных» гарбат трансфармавалася ў «непатрэбна» — засохлае, як руды кляновы ліст, як ружа, колеру запечанай крыві. Соф'я Пятроўна любіць літаратуру, Соф'я Пятроўна мозгам і сэрцам — «літаратурная». Відаць, яна ўсе свае семдзесят гадоў была і ёсць «літаратурная». А я — не. Калі пацёк снег, стала «непатрэбна» не толькі на нашых гарбатах, але і ў кніжках. Бо кніжкі — так раптам адчуў я — чужое жыццё. Звычайная папера, на якой пасяліліся эфемерныя, нікчэмныя, але каляровыя фантазіі. Я ныраў, ныраў у чужыя фантазіі, каб забыцца на гэтае сваё зімовае «непатрэбна» і «цесна». Тая ж літаратура была раскідана па вуліцах, у стасунках між маімі аднагрупнікамі і шмат дзе яшчэ. 
Я збягаў з Верачкінай кватэры — адзін, без яе. Сакавіцкія прыцемкі на дварэ прадзьмуваў ветрык і шалёна патыхала свабодай. Ведаеце, свабода накрывае толькі апасля цеснаты. 
Тануў я, тануў у сакавіку, шчымлівым да немажлівасці. І раптоўна… заплакаў. (Дзявочы пачатак! Вера казала пра дзявочы пачатак!..) Гістфак па-ранейшаму быў непатрэбным, а ў яе дома, з ёй — стала цес-на! Зрэшты, а ці бывае са мной па-іншаму?

2
Хіпоўскі камуністычны флэт — двухпакаёўка ў старым-старым двары Піцера. Тут начуе штораз па чалавек дзесяць. Апошні паверх, і праз вакно можна лазіць на дах. Сцены распісаны вершамі, абклеены фоткамі і паштоўкамі, а калі пакінеш на кухні недапітую гарбату, яе абавязкова дап'е нехта, зусім не грэбуючы. 
Заўчора зранку я проста з'ехаў у Піцер, аўтастопам. Вось так — проста вырашыў і проста з'ехаў. Не думаў пра універсітэт, хвасты і залікі. Лёгка і хутка, я проста з'ехаў. Можа, на тыдзень. Можа, на адзін месяц, а можа, на чатыры. Я не ведаю… Гэтай вясной усё ўнутры раптам стала гэткім жа лёгкім, бязважкім і празрыстым, як красавіцкае паветра. І я — лёгка і хутка — проста з'ехаў. Усе падзеі і ўсе рашэнні адчуваліся такімі правільнымі!..
Памятаю дарогу: святло ліхтароў машыны, хуткасць, імклівая траса і цёмны-цёмны, страшны лес, сіняя чарната на ўзбочынах. Сон, які немагчыма перамагчы. Добры кіроўца дзядзька Васіль раптоўна кажа: «Мне трэба не праехаць дзевяноста першы слупок. Там загінулі знаёмыя». І ён прыпыняецца ля дзевяноста першага слупка. Цьмянае святло захоплівае кавалак цемры і помнік. У страшным-страшным начным лесе — кароценькая прасека, якую зрабіла тады машына на хуткасці дзвесце кіламетраў у гадзіну. І мне больш ужо не трэба было змагацца са сном, такое вострае адчуванне дотыку да смерці на гэтай пустэльнай начной трасе. Далей была ноч, кіроўца-дальнабойшчык дзядзька Васіль і адчуванне таго… невытлумачальнага… якое хаваецца ў лесе, у цемры. Дзіўная роднасць і дзіўная еднасць паміж мной і дзядзькам Васем, якому ўжо сорак пяць, які слухае агідны шансон і які зусім не разумее, як можна забыцца на універсітэт, залікі і хвасты. Мы — такія розныя і так адчуваем адзін аднаго гэтай маўклівай ноччу, калі хуткасць трасы і цёмны-цёмны лес. Праз тры гадзіны я вылезу з кабіны, і ён знікне з майго жыцця назаўсёды, разам з цёплым пачуццём еднасці, разам з цёплым пачуццём роднасці. 
Там — у Мінску, у кватэры бабулі Насты, у Верачкі, у кніжках, ва універсітэце — там стала цесна. Там стала непатрэбна. А цяпер жыццё, маладое, шалёнае, з пахамі, водарамі, ветрам, пачуццямі, такое жыццё ўварвалася, выветрыла затхлае «цесна».
Дзядзька Васіль высадзіў мяне на Сянной а трэцяй ночы. 
Я — разгублена-шчаслівы.
Я — свабодны. 
Я — радасць. Тая радасць, якая юнацкая, няўрымслівая. Ад якой думкі хаатычна скачуць, блытаюцца.
— Эй, прывітанне! — мяне дагнала дзяўчынка. У клятчастай хлапечай кашулі і ў джынсах, з валасамі рудымі і па плячо. Някідка, але неяк цнатліва прыгожая. Простай, як клятчастая хлапечая кашуля, прыгажосцю.
— Прывітанне! А я вось з Мінска стопам прыехаў, — паведаміў я.
— З Мінска?! Крута! — непасрэдна гледзячы на мяне, заўсміхалася яна.
І я таксама — непасрэдна, адкрыта заўсміхаўся ды нешта распачаў балбатаць… Не памятаю што. Напэўна, даросласць у грамадстве — гэта калі ты развучыўся казаць «прывітанне!» незнаёмцу, адкрыта ўсміхаючыся і балбочучы пра тое, што ў галаве круціцца.
— А ў цябе ўпіска ёсць?
— Не-а, — прызнаўся я.
— Тады пайшлі да Мікіты.
І мы пайшлі.
Дзяўчынку ў клятчастай кашулі звалі Ніка. Яна жыла ў Маскве, паўгода назад кінула свой факультэт журналістыкі і ўжо месяц тусіла ў Піцеры.
— Не ведаю, — яна балбатала хутка і, здаецца, магла выкласці пра сябе ўсё-ўсё, — не ведаю, чым хачу займацца ў жыцці. Можа, буду спрабаваць паступаць у Літінстытут. Ці паеду годзік павандрую па свеце. Журналістыка для мяне не была нейкім прафесійным заняткам. Я заўжды ўсім казала, што журналістыка для мяне — спосаб спазнання свету.
Мы не пайшлі да Мікіты. Мы пайшлі ў дворык — тыпова піцерскі, дзевятнаццатага стагоддзя — піць віно. У дворыку патыхала мачой (што падалося мне чамусьці рамантычным) і стаяла цёмна-сіняя цішыня.
— Усё пачалося з таго, што я зразумела: канцэрты і выставы мне больш не цікавыя самі па сабе, а цікавыя як матэрыял для артыкула… У Маскве, калі універ кінула, я сядзела дома і тэлек тупа глядзела два месяцы… А тут, у Піцеры, ужо месяц швэндаюся па флэтах, тусуюся ў пераходах з чувакамі, нішцякі збіраем у двары піцэрыі на Неўскім. У Піцеры пракарміцца і без грошай можна… А заўтра ў Наварасійск з'язджаю. Там мора!..
Мяккае ап'яненне і цёплае пачуццё роднасці з Нікай.
Я раптам адчуў, што яна — як і я: напэўна, ва універы ёй таксама стала «непатрэбна»? Цяпер была мая чарга. І я распачаў: пра тое, як захапляўся геаграфіяй і фізікай, а потым паступіў на гістфак; пра Машу і Верачку ды пра людзей-дэкарацыі; пра маё «цесна» і «непатрэбна».
Потым мы маўчалі. Маўчалі з сэнсам і эфектна.
— Ведаеш, Ніка, а ў цябе незвычайная прыгажосць. Простая, густоўная, дзіцячая і цнатлівая.
У Піцеры стаяў красавік. Красавік быў ініцыятыўны, красавік прагнуў працягваць гэтае зменлівае, вечнае, з выклікам зялёнае жыццё. І цела — таксама прагнула. Ніка стала гібкай і пластычнай, Ніка застагнала — першабытна і жывёльна, дакладна гэтак жа, як тысячы гадоў таму стагнала ў сакавітых травах яе прапра…бабуля — жанчына і маці. 
— Вой! — раптоўна схамянулася яна.
За намі ўважліва назіраў няголены мужчына з дзвюма сумкамі ў руках.
…Я выпраўляў яе ў Наварасійск, на трасу, тым красавіцкім ранкам. Цяпер я быў няздольны думаць і аналізаваць, я толькі адчуваў, бо жыццё раптоўна аказалася шалёным і псіхадэлічным. 
Ніка села ў аўтобус і з'ехала. Шчымлівасць. І новы прыліў паветранай і лёгкай, прасякнутай свежым ранішнім сонцам аморфнай свабоды. Ніка больш ніколі не здарыцца ў маім жыцці. Ды, мусіць, назаўтра — а мо і праз тры гадзіны — я забуду яе простую хлапечую кашулю й простую густоўную прыгажосць.  Чамусьці мне ўзгадалася Верачка. Але праз тры хвіліны ўспамін растаў.
Гэтым ранкам я — паветраная і лёгкая,
Прасякнутая свежым ранішнім сонцам
Аморфная свабода.
* * *
Ніка, яшчэ да ад'езду, упісала мяне ў Мікіты, юнака з рудымі бязладнымі віхрамі.
У Мікіты два разы на тыдзень ладзілі кватэрнікі. У Мікіты знаходзілі прытулак украінцы і беларусы, чувакі з Масквы альбо з Пскова. У Мікіты заліваліся віном да самага ружовага ранку…
А сёння ўвечары, рассеўшыся на падлозе і на старой рыпучай канапе, усе слухалі фартэпіяна — граў Мікіта. Паўзмрок пакоя захапіла плынь ускудлачаных, асіметрычных, падчас з сэнсам няправільных і алагічных гукаў. Незразумела, дзіўна, але… страшэнна прыгожа.
Мікіта нідзе не вучыўся і нідзе не працаваў. Было раней афіцыянтства, а затым хлеб грузчыка, а затым — дворніка. «Ды там рабства адно», — сцвярджаў ён. І вось ужо чатыры месяцы ён піў віно, чытаў Дастаеўскага, збіраў бутэлькі і карміўся нішцякамі з той самай піцэрыі. 
За жытло плацілі кватэранаймальнікі. То бок не зменлівыя ўпісчыкі, а Іван, Максім і Вераніка з сумнымі-сумнымі вачыма і голасам, нізкаватым, але надзвычай прыемным на слых, на смак і навобмацак.
Іван сышоў ад бацькоў, працаваў вартаўніком у дзіцячым садку і быў паэтам. Ён перакананы, што нейкім невытлумачальным чынам у яго перабраўся талент Уладзіміра Маякоўскага. Але дэбютная кніжка ніяк, ну ніяк не выдавалася… Іван з гэтай нагоды мог быць раздражнёным вельмі нават моцна і сядзеў у кладоўцы, каб людзей не бачыць. Бо два пакоі, кухня, балкон, ванная і прыбіральня скарыстоўваліся напоўніцу. 
А з Максімам ды Веранікай пагутарыць-пазнаёміцца мне не выпадала.
* * *
— Чатыры месяцы не быў дома… — казаў за гарбатай мне Зміцер. — Ведаеш, а дарога змяніла маё разуменне жыцця. 
Аўтастопшчык Зміцер вяртаўся дахаты, у Кіеў, з вострава Валаам, а да гэтага было падарожжа па Сібіры. 
— З гэтай вандроўкі нават фотак не будзе, бо здымач зламаўся, а нейкі дзённік не было часу весці. Але гэта мяне не вельмі расстроіла. Мноства людзей, мясцін, перажыванняў… І такое адчуванне з'яўлялася, што фатаграфаванне, занатоўванне будзе ўсяго бляклай копіяй, жаданнем чапляцца за тое, што становіцца мінулым, і цягнуць яго ў будучыню, дзе яно ператворыцца ўсяго ва ўспаміны. Выразна, выразна зразумеў, што жыццё ёсць толькі тут і цяпер. Толькі тут і цяпер — і больш нідзе.
Я чамусьці ўзгадаў Верачку, і здалося, што Верачка зусім не чалавек з цёплым целам, а сумніўная фантазія, да якой, як і да тумана, рукой не дакранешся.
* * *
Праляцелі восем — альбо дзевяць? — піцерскіх дзянькоў. Мой дыванок і спальнік ля самай сценкі. Мой жоўты кубак, які шторанак «краў» піць гарбату Іван, ці Вадзім з Кіева, ці Лёша з Пскова. І ведаеце… Мяне ў глыбіні душы крыху злаваў мой жоўты кубак, калі знаходзіўся не ў родных, а ў чужых руках. Але я хачу не пра гэта, а пра Вераніку.
Тым вечарам мне раптам усё стала непатрэбна. Аднак тут падышла Вераніка ды сказала голасам нізкаватым, але надзвычай прыемным на слых, на смак і навобмацак: «А пайшлі пагуляем!» І мы сышлі ў вячэрні Піцер, гутарылі ўпершыню за гэтыя дзевяць — альбо дзесяць? — дзянькоў. Гэта была гутарка такая, ад якой свет навокал становіцца прамаляваным у тры разы больш выразна. Мне здавалася, што ў дом з павуціннем, аканіцамі і цёмнымі мёртвымі пакоямі засяліліся жывыя людзі, і «непатрэбна» развейвалася.
— Я пачала пісаць нейкія аповесці і апавяданні ў пяць гадоў, — павольна распавядала яна. — Памятаю, як накрэмзала цэлы паўагульны сшытак маме на народзіны: гэта быў твор «Прыгоды вясёлай сямейкі». Мама, тата і бабуля часцяком мне прарочылі: «Ты будзеш пісьменнікам!» — і зачытвалі мае сшыткі, калі госці збіраліся. У школьныя гады ў мяне зусім не было сяброў, я была хатняй і вельмі кніжнай дзяўчынкай. Думала, што каб стаць пісьменнікам, трэба быць адукаваным, і чытала, чытала, чытала… Усё запар. Усяго Эсхіла, усяго Еўрыпіда, усяго Шэкспіра. Большасць чытаць было нудна і нецікава, але я зусім не зважала на гэта. Проста была перакананая, што, каб быць пісьменнікам, трэба быць начытаным. Пасля школы быў філфак, дзе на другім курсе я зразумела… — Вераніка пачала ўсхліпваць, мяшаючы гэта са смехам быццам бы ў апраўданне, — на другім курсе я зразумела, што бацькі проста запраграміравалі мяне на вось гэта: «Ты станеш пісьменнікам!» І я тупа ішла да мэты, якая зусім не з'яўлялася маёй мэтай. Любіць пісаць — гэта яшчэ не значыць станавіцца пісьменнікам, прычым ужо ў дзесяць гадоў гэта ўсё, гэтая крэмзаніна, ужо так не лілася з мяне фантанам, як у пяць. Божа, Міця, бывае так лёгка шмат гадоў падманваць сябе! Цяпер я чытаю толькі тое, што мне сапраўды падабаецца. Літаратура для мяне, як хатнія кветкі на падваконні, — для прыгажосці. Я не магу і не хачу гэтым жыць…
Цяпер Вераніка пражывала акадэмічны адпачынак, працавала прыбіральшчыцай, але ва універ вяртацца збіралася.
— Думаю, што спярша буду выкладаць у школцы мову. Толькі не літаратуру! Не хачу прымушаць чытаць тое, што насамрэч можа быць для школьніка нудным. Не хачу прамываць мазгі дзеткам тым, што чытанне выхоўвае.
Яна ўсмешліва глядзела на мяне, яна пранікала ўважлівым позіркам у самую маю сутнасць — і гэта было так радасна і казытліва, што я не вытрымліваў, я адварочваўся, я абараняў сябе смехам.
Ве-ра-ніка. А тая Ніка, відаць, таксама была Вераніка? Ведаеце… У цяперашняй Веранікі, як і ў Нікі, простая, але густоўная і дзіцячая прыгажосць. Толькі формы носа, вачэй і твару іншыя.
У Піцеры — цёмныя, халодныя воды, і вецер — халодны, а яна — така-а-а-я цёплая…
* * *
Праз чатыры дні з Веранікай мы рванулі ў Крым, у Лісіную бухту. 
— Там нудысцкі пляж… Мне здаецца, што калі людзі зусім без вопраткі — гэта новы ўзровень шчырасці і адкрытасці, — казала яна.
Напэўна, я больш ніколі не вярнуся на гэты флэт. І не ўбачу ўжо такіх родных Івана Маякоўскага і Мікіту, як і добрага кіроўцу дзядзьку Васіля. 
Мы пакідалі Піцер, і мне было пранізліва, крыштальна сумна і радасна адначасова, мне было лёгка і прыгожа. Я, як і Зміцер, не фатаграфую і не запісваю, але гэта чамусь так няважна.
Ведаеце… З Веранікай мне добра. Не лепш і не горш, чым было з Нікай, Верачкай, Машай, Аленкай, Надзеяй, Марынай.
