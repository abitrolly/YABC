author Уладзімір СЦЯПАН
title СТО АКВАРЭЛЬНЫХ МАЛЮНКАЎ
genre Аповесць

1
У лесе безліч дрэў, але ёсць адно…  Невялікая лясная яблынька-дзічка, якую бацька называў — «мая ляскоўка». Дзічка расла крокаў за дваццаць ад пясчанай дарогі пад соснамі. Заўсёды, калі мы ішлі з ім у вёску да дзеда з бабай, ён прыпыняўся і шыбаваў да гэтай яблынькі. Кідаў на траву пляцак і сядаў. З нетраў пляцака даставаў пляшку віна, здзіраў накрывачку і няспешна адпіваў палову… А бліскучую накрывачку згінаў і прыладжваў на нізкую галіну — упрыгожваў дрэўца… Пасміхаўся. Я хадзіў непадалёк і еў суніцы, шукаў грыбы, сачыў птушак. Бацька запальваў папяросу і глядзеў праз галіны ў неба, ці сачыў за мной. Ад папяросы закручваўся сіні дымок. Ён сядзеў чвэрць гадзіны пад той яблынькай. На яго твары быў спакой і засяроджанасць. Ён і не заўважаў нават, што папяроса згасла… 
Тут не пра выпіты партвейн гаворка, віно тут ні пры чым. Я пра словы, якія чуў ад свайго бацькі. Яблыньку ён зваў — «мая ляскоўка». Адну, з тысяч дрэў, якія шумелі над намі, над мужчынам і яго дзіцем.
Для мяне тое бацькава слова «мая» — вельмі важкае і дарагое. Мая дарога, мой дом, мая вуліца, мая рака, маё возера, мой лес… Свядомае жыццё пачынаецца з гэтага слова. Калі чалавек не можа сказаць — «мая ляскоўка», то і бацькаўшчыны ў яго няма. І не трэба мне шмат колераў… Хопіць вохры залацістай, крышку блакітнай, якой намалюю лапікі неба і дым папяросы, яблынька ж атрымаецца, калі змяшаць золата вохры з блакітам…
А бацькава кашуля будзе светлай, як пясок на дарозе пад соснамі…

2
Дзіўна, але я са сваёй амаль фатаграфічнай памяццю, з уменнем дадумваць і дамалёўваць, як ні стараюся, як ні высільваюся, а не магу сказаць, які з існуючых успамінаў пра бацьку — самы першы… Самы першы! Безумоўна ён ёсць, павінна ж існаваць кропка адліку. Апошні, суровы — колеру зямлі на могілках, памятаю, а першы размыўся… Ён, пэўна, самы пяшчотны і празрысты, як вада. Вось таму і не згадваецца. Вось таму і не магу яго намаляваць…
…Травеньскі лес. Стракаценне бяроз. Сакавітая зеляніна травы і мяккага лісця на дрэвах. Бацька трымае мяне за руку і паказвае хуткіх і палахлівых птушак. Адкуль ён іх усіх ведае? Сойка, дзяцел, сіваграк, сарока-варона, сінічка… Мэта вандроўкі ў лес мне невядомая, і ён не кажа, але мяне гэта і не напружвае... Гэты малюнак — бела-зялёны і халаднаваты, як цень на вадзе ў лагчыне. Бацька перанясе праз лагчыну. І далей стане трымаць на руках. Мы наломім вялікі букет чаромхі. Такі вялізны, што мяне, трохгадовага, за ім будзе не відаць. Я стамлюся, і яму давядзецца несці на адной руцэ мяне, а ў другой чаромху. Кветкі пачнуць казытаць мой твар, матляцца перад вачамі, і я не змагу бачыць імклівых птушак, якія пералятаюць дарогу. Я засну на руках… Белая чаромха… Стракатыя бярозы, сінія бацькавы вочы, дыханне… Можа, гэта — першы ўспамін?

3
Так старанна і доўга зашнуроўваю наваксаваныя чаравікі, няспешна і надзейна завязваю шнуркі «маміным банцікам»… Быццам наперадзе дальняя дарога…
Быццам ніколі больш… А бацька глядзіць і маўчыць.
Гэтак было і ў адзінаццаць маіх гадоў, і ў сорак пяць…
Чорна-белы малюнак. Колкія штрыхі простага алоўка.
…і сённяшняя дата ў правым верхнім ражку шурпатага аркуша...

4
У першым класе загадалі зрабіць гербарый. Я назбіраў побач з домам лісця…
А ў нядзелю пад вечар бацька вярнуўся з вёскі. Ён дастаў з пляцака газету, разгарнуў яе і высыпаў на стол вялікі стос рознакаляровага лісця. Круглы стол, за якім я рабіў урокі, ледзь змясціў усё багацце… Лісце было яшчэ вільготным. У пакоі запахла кастрычніцкім лесам і грыбамі. Я сядзеў і разглядаў, выбіраючы з лепшага лепшае. А бацька пытаўся з якога дрэва той ці іншы ліст. Кляновыя былі большыя за далонь. Чырвоныя, як марознае сонца надвячоркам. У рукі боязна браць, пальцы апячэш. Ліпавыя, асінавыя, грабавыя, колькі каляных дубовых лістоў, мяккае лісце ляшчыны, явару, бярозы… Не хопіць фарбаў, каб намаляваць гэты ўспамін, не хопіць колераў на маёй палітры… 
А таму я намалюю дождж і мокры лес, з чорнымі камлямі дрэвы, і мужчыну ў кепцы, які ідзе нетаропка па рудым дыване і трымае ў руцэ колькі барвовых, як агонь, лістоў… Няхай і кляновых…
«А вавёрку ты бачыў?» — спытаю ў бацькі.
Ён спахопіцца, выйдзе ў калідор і прынясе поўныя жмені арэхаў — «лузганцоў». 
Я забудуся на лісце і пачну лічыць, перабіраць, як каштоўныя пацеркі, тыя арэхі з нашага з ім лесу. 
* * *
Я сяджу на вясковых могілках. Пад цёмнымі старымі елкамі. Мне няўтульна, самотна, халодна і абыякава.
Гляджу на крыжы і агароджы, на шэрыя помнікі… Я прыехаў і прыйшоў, каб прыбраць, каб пафарбаваць жалеза, якое грызе іржа, паправіць лаўку… Але не магу пачаць працаваць, бо наваліліся ўспаміны, нават з месца скрануцца не даюць… Не ведаю, колькі б я так сядзеў — нерухома, каменна, і думаў пра кепскае і цяжкае, каб не яна — жывая душа.
Рудая вавёрка праскочыла праз пруты агароджы, зірнула на мяне з утравелага грудка, і пабегла па царстве сініх крыжоў. 
І самота мяне адпусціла…

5
Мужчыны ягады збіраць не любяць. За кожнай ягадзінай трэба нагнуцца, перад кожнай укленчыць. І мой бацька тут не быў выключэннем. Іншая справа — грыбы. Гэта сапраўдны мужчынскі занятак — хадзіць па лесе і вышукваць, высочваць грыб…
Вось мы і пайшлі ў грыбы. Зайшлі даволі далёка, і я стаміўся. Захацеў піць, і бацька напаіў мяне. Набраў у кепку цёплай вады ў лагчыне і падняў над маёй галавой. Балотная вада працякала праз тканіну, зіхоткі струмень звіваўся, заплятаўся, а я стаяў пад кепкай і вада цурчэла мне ў рот. І была яна смачнай і жывой, як у казцы. А потым бацька назбіраў суніц і карміў мяне ягадамі з далоні. Пальцы яго былі ў чырвоных плямах сунічнага соку і пахлі тыя ягады жнівеньскім сонцам і тытунём… Ну, як намаляваць зменлівы і смачны водар?.. Не ведаю. 
Гадоў праз пяць, калі мне будзе дзесяць, бацька пакажа мне ў лесе ўсе свае сакрэтныя грыбныя мясціны: далёкія і блізкія. Перадасць у спадчыну.
Няма тых лясоў,
а грыбныя мясціны
хіба забудзеш?
Мне сняцца старыя бярозы і жоўта-зялёны мох, лясныя кардоны, павута на кустах ляшчыны, і цёмныя шапкі баравікоў, яркія галоўкі падасінавікаў, трымценне лісця, падзенне лісця, палёт… і рыпенне, калі вострае лязо нажа зразае грыб. Ведаю, што, насамрэч, не вярнуся туды ніколі, а толькі ў снах, каб убачыць там бацьку, які гукае мяне пяцігадовага. Я пабягу на яго голас і заўважу пад нагамі вялікі грыб. І закрычу сцішана-радасна, што і я знайшоў баравіка. А бацька здзівіцца і дасць мне свой нож, каб я зрэзаў свой грыб. 
Сам жа чыркне запалкай і задаволена зацягнецца…

6
Шкляная попельніца на белым падаконні. Карабок запалак. Старамодныя акуляры. Недапалак. За акном — гэпэшны двор. Далёкі краявід з комінамі шклозавода. Чыгунка за старым калгасным садам, якая робіцца бачнай, калі імчыць цягнік (зусім сціплы малюнак, ледзь падфарбаваны).
З вокнаў цягніка мне бачны белы дом з сілікатнай цэглы і вокны кватэры на пятым паверсе. Там, на белым падаконні, шкляная попельніца, карабок запалак і ключы ад кватэры, якія я пакінуў, бо дома заўсёды нехта будзе, не было такога, каб я прыехаў і мне не адчынілі… 
Бацька заўсёды сядзеў пры акне і праводзіў позіркам мой цягнік на Менск…

7
Колькі разоў бацька прасіў мяне намаляваць дзедаў дом, падворак з паветкай, замёт, хлеў, браму, яблыневы сад, шляшок (абнесеную плотам дарогу да хаты)… 
І не абы-як, а пазнавальна, па-сапраўднаму, лепш, чым на каляровым здымку. Каб было відаць, што дах — жалезны і пафарбаваны чырвоным, што аканіцы белыя, што фортка ў агарод — сіняя, а вялікая брама — чырвоная… Што побач з домам дзве яблыні «белага наліву», а далей — старыя разгалістыя дрэвы — «штрыфель» і «ранетка», што пад вокнамі растуць бела-ружовыя мальвы і кусты парэчак… Здавалася, а што тут складанага, бяры палатно, эцюднік і малюй старанна і няспешна, маленькім пэндзлікам… Але я адцягваў і не браўся за працу, заўсёды знаходзілася нешта іншае і больш пільнае, а, калі шчыра, то я не разумеў бацькавай замовы на такі дакладны фатаграфічны рэалізм. А ён чакаў… Бывала, падыходзіў і глядзеў праз маё плячо, як на палатне пачынаў з'яўляцца суседскі падворак, ці мурзаты твар вясковага падшыванца. Здавалася б, а што складанага ў бацькавай замове? А я так і не намаляваў дзедаў дом, яго дом, мой дом… 
Не намаляваў так, як хацеў ён. Потым не стала дзеда з бабай, дома, бацькі…
Аднойчы, калі і дома дзедавага колькі гадоў як не было, я ўбачыў, як бацька сядзіць побач з буфетам і круціць у пальцах, перабірае вязку старых ключоў. Абмацвае кожны, лашчыць у дужых пальцах…
Гэты ад брамы, гэты ад трысцена, ад каморы, ад сенцаў, верхні ключ, а гэты ад шафы — маленькі і зграбны. Ён не выкідаў ключы, як спадзяваўся, што калі-небудзь яны спатрэбяцца, прыдадуцца… Ведаў, што новым ключом стары замок не адамкнеш, а родным — то і можна…
Ён ідзе толькі яму вядомай сцежкай да дома. У руках вязка старых ключоў…
А дом той намаляваны мной… Намаляваны, намаляваны, намаляваны…
А ключы бразгаюць, і гук гэты ледзь чутны ў шапаценні дажджу... 

8
Бацька любіў фотаздымкі. Мог падоўгу гартаць альбом, перабіраць капэрты з карткамі. На ўсіх яго здымках абавязкова мелася дата, а на некаторых і надпіс, які тлумачыў здымак. «1957 год. Май. Свержань. На вяселлі Віктара...» Аднойчы я спытаў, а што за Свержань такі. Бацька расказаў, што гэта маленькі гарадок, дзе ён быў у камандзіроўцы, а Віктар — яго знаёмы шафёр. Там, у Свержані, ёсць старая драўляная царква вельмі прыгожая.
Калі памёр дзед, то ў бацькі была зламаная, загіпсаваная нага. Ён толькі выпісаўся з бальніцы, хадзіў на мыліцах. Загадаў мне ўзяць фотаапарат і зняць пахаванне. Я не спытаў, навошта здымаць. Фатаграфаваў так, як лічыў патрэбным. Я ж студэнт другога курса інстытута — мастак. Быў упэўнены — кепска не зраблю. Нашчоўкаў дзве стужкі, надрукаваў сотню картак і прывёз дамоў. Бацька доўга пераглядаў здымкі. Крывіўся, нерваваўся, а потым не стрываў і пачаў абурацца. На яго думку, я наздымаў абы чаго…
Вось ён на калёсах едзе побач з труной, загіпсаваная нага тырчыць, а мыліца — як антэна... Вось крыж вялізны, нашто такі рабіць, пры дзвярах коса стаіць. Вось чалавек незнаёмы з роварам і хлебам пасярод вуліцы і ў кепцы. Спіны, спіны, а хто і не разабраць. Ногі, патыліцы, бутэлькі. Вось суседскія ўнукі батон ядуць. Вось кошык з яблыкамі і малаток з цвікамі. Сабака спалохана з будкі выглядае. Конь яблыкі есць з дрэва. Баба хустку перавязвае. А дзеда ў труне як след не зняў. Пінжак і рукі, а галавы не відаць…
Потым ён карткі расклаў па капэртах і схаваў.
Гадоў праз дваццаць я пацікавіўся тымі здымкамі. Ён прынёс тонкую капэрту з шэрай паперы. У капэрце той ляжала толькі дванаццаць картак. Тых, якія бацька палічыў добрымі. Ён вадзіў пальцам па гладкай паперы і расказваў, дзе хто, і каго з іх сёння няма на гэтым свеце. Да мяне дайшоў сэнс жалобнага фатаграфавання. Пахаванні і вяселлі — тыя святы, калі абавязкова збіраюцца ўсе, як блізкія, так і далёкія сваякі. Фатограф гэты момант фіксуе. Гэта, як у войску… Вяселле — ранішняя «паверка», а пахаванне — «вечаровая».
— А добры я дзеду крыж зрабіў, — пахваліў я сам сябе.
— Мне толькі такі вялікі не рабі… Дубка шкада, — адказаў бацька.
Астатніх здымкаў быццам ён і не знайшоў. А мама потым патлумачыла, што бацька іх доўга перабіраў, а потым выкінуў, бо на некаторых выглядаў кепска са сваёй паламанай нагой, а на іншых былі незнаёмыя людзі, якія ні да дзеда, ні да яго не мелі дачынення…
Бацькава пахаванне ніхто не фатаграфаваў.

9
Бацька сядзіць за сталом у дзедавай хаце. На стале вячэра, якую мы з ім прывезлі, і гарэлка. Дзве гранёныя шклянкі, прысунутыя адна да адной… 
— Гэта ж быў твой дзед! Мой бацька… Ты гэта разумееш? 
— Пайду спаць, — кажу і сыходжу ў другі пакой.
А ён застаецца сядзець за сталом. Чую, як чыркае запалка, як ён кашляе. Глуха булькае гарэлка…
Прачынаюся рана. За вокнамі туман. Заўсёды напрыканцы верасня ў вёсцы туманы. Такія, што і платоў не відаць, а толькі ніжнія галіны блізкіх яблынь. Іду праз хату. Чапляю нагой гранёную шклянку на падлозе. Яна коціцца і грыміць. Бацька, які спіць на дзедавым ложку, прахопліваецца, сядае. Я выходжу ў сенцы, бяру з начовак яблык і кусаю. Салодкі, прахалодны сок напаўняе засмяглы рот. Сяджу на мокрых дошках ганку і ем яблык. Учарашні вечар здаецца нерэальным. 
Кошык, нож, тры яблыкі, цыгарэты, запалкі…
— Схаджу ў лес. 
— Можа разам? — спыняюся ў парозе.
— Ай, не, ідзі сам, а я ў хаце пабуду.
Я азіраюся. Бацька стаіць у браме, абапіраецца плячом на дубовае шула і глядзіць мне ўслед. Туман. У тумане чуецца, а можа мне гэта толькі падалося, як ён з кімсьці размаўляе. 

10
...а малюнак просты. Бацька з сынам стаяць, а на зямлі ляжыць нож. І цёмныя цені на зялёнай зямлі…
Калі ўзяўся гуляць «у ножыкі», то і правілы мусіш выконваць. Колькі разоў давялося мне зубамі выдзіраць з зямлі невялікі калок. Зямля тая чорная, тлустая і мярзотна хрубасцела на зубах. Вясковыя падлеткі рагаталі, падначвалі мяне — меншага, гарадскога і мурзатага. Адплёўваўся, крывіўся, але не заплакаў ад крыўды. 
Потым яны давіліся зямлёй і пляваліся. Але гэта будзе потым.
Па-сапраўднаму гуляць «у ножыкі» мяне навучыць бацька… Мы будзем сядзець у лесе, побач будзе сохнуць сена, і ён пачне паказваць мне, як трэба кідаць нож, колькі разоў ён павінен перавярнуцца ў паветры, каб дзюбкай торкнуцца ў зямлю.
У кожнай гульні свае сакрэты… Бацька цярпліва і, як мне падалося, ахвотна раскрывае іх. Самаробны нож лётае ў паветры: з калена, з локця, з пляча, з ілба, праз спіну...
У мяне пачне атрымлівацца. Галоўнае — адчуць той кавалак навостранага жалеза, яго вагу, і спярша ўбачыць, уявіць той імклівы палёт, а потым кінуць…
Бацька паказваў далонню палёт нажа, а я кінуў… Востры нож дзюбкай трапіў у бацькаву руку, дакладна ў бэзавую жылку. Пырскнула высокім фантанчыкам неверагодна яркая кроў. На мяне, на яго, на кашулі, на траву… Я спалохана закрычаў, а бацька засмяяўся, хоць і спалатнеў. Ён знайшоў цёмна-зялёны ліст пад кустом ляшчыны, прыціснуў яго да рукі. Кроў сунялася хутка. Потым павярнулі сена на лясной паляне і пачалі гуляць далей. Я быў асцярожным, напалоханым, а таму бацька лёгка перамог.
Мінулым летам я паказваў дачцэ, як трэба кідаць нож у зямлю. Расказваў, што гэтай справе мяне навучыў яе дзед.
У кожнай маёй перамозе заўжды ёсць і будзе кропля бацькавай крыві.
...той самаробны ножык ляжыць на зялёнай зямлі. І бацькаў цень побач…

11
Я шмат разоў чуў ад бацькі слова «дамоў». Сабрацца і выправіцца ў вёску — гэта — «дамоў». Чым бліжэй выхадныя, тым часцей ён казаў, што трэба збірацца «дамоў». 
У 1992-м усе дамы стаялі пустыя. Жыхароў перасялілі у іншыя месцы. Святла не было, абрэзаныя драты ляжалі на зямлі, матляліся на слупах. А ён ехаў туды, ішоў праз лес і жыў колькі дзён у дзедавай хаце. Ён не мог яе кінуць, не мог дазволіць, каб яе канчаткова разрабавалі, расцягнулі. Ён прыязджаў і адбудоўваў, тое, што мог адбудаваць, прыладжваў адарваныя дзверы, навешваў замкі, прыбіраў смецце, нават падлогу мыў і двор падмятаў, абкошваў траву, абразаў галлё на яблынях. Тапіў печ і грубку, нават калодзеж адрамантаваў, каб была вада…
Ён не баяўся жыць у доме. Не баяўся ліхіх людзей, якія на грузавых машынах ездзілі па выселеных і яшчэ не закапаных, не знішчаных вёсках. А чаго яму было баяцца, калі ён быў «дома»? Гэта няхай яны баяцца. Рана клаўся спаць, рана ўставаў і браўся за працу…
Бацька быў п'яны. Ён зайшоў у пакой, дзе я сядзеў за сталом і нешта запісваў у нататнік. Зірнуў праз маё плячо. Вядома, прачытаць без акуляраў нічога не змог. Ды і не збіраўся. І як некалі, нават не магу сказаць, калі тое апошні раз было, правёў далонню па маёй галаве. Пагладзіў. 
Сеў насупраць і пачаў расказваць, як хацеў спаліць дом. Як абліў газай, з іржавай каністры, падлогу і сцены ў сенцах… Як чыркнуў запалкай… Як не здолеў кінуць тую зыркую запалку пад ногі і пайсці прэч… І не спыняцца, не абарочвац ца. Праз поле, да старога саду, праз лес, да шашы… Ён спахапіўся, нацягаў вады і вымыў падлогу і сцены, каб не смярдзела газай… Думаю, што гэта ён рабіў радасна, можа і са слязамі…
Бацька папрасіў, каб яго пахавалі на вясковых могілках… Каб завезлі дамоў.

12
Кастрычнік. Восеньская імжа. Вялікае-вялікае неба бела-шэрага колеру, руды іржэўнік, невялікі статак кароў, цяпельца, бялёсы, як малако ў вадзе, дым, што ціснецца да колкай зямлі. Я сяджу пры вогнішчы і пяку бульбу. Побач ходзяць каровы. Яны пазіраюць на мяне сумнымі вільготнымі вачамі. Сваёй карове я даю скарынкі хлеба і яна абярэжна бярэ яго з далоні мокрым і мяккім ротам. Суседскім каровам я нічога не даю, але ад цяпла не адганяю. Час не рухаецца, а можа, гэта мне, адзінаццацігадоваму, так здаецца. Адна птушка ўздымецца ў дробны дождж, і тут жа ўслед тысячы. Яны пакружляюць пад нізкім небам і апусцяцца зноў у іржэўнік. І толькі агонь патрэсквае, і толькі каровы працягваюць нудна і аднастайна скубці траву.
Поле на пагорку між лясоў. Вось я і пазіраю на карычнева-зялёны лес. Бацька адышоў паглядзець грыбоў, а мяне пакінуў за пастуха. Нарэшце ён з'яўляецца.
Ідзе нетаропка ў сваім цёмным брызентавым плашчы. Кепка ў руках, а ў ёй грыбы.
А якія — не памятаю. Вось і ўся карцінка, вось і ўсё кіно…
Тады мне надакучыў дождж, каровы, недапечаная бульба і бацька з яго грыбамі... Цяпер жа той шэра-руды восеньскі краявід, прапахлы дажджом і дымам, люблю. Бо і я, і бацька, і птушкі, і каровы — яго частка, а сам краявід — частка мяне.

13
Усе настаўнікі, якія былі ў мяне і якія, магчыма, будуць, не змогуць паказаць і тысячнай часткі таго, што паказаў бацька.
…апошнія журавіны, прыцярушаныя першым мяккім снегам, і яшчэ яркую зялёную траву на балоце — паказаў бацька.
Кругі на спілаваным старым дубе. Ён вадзіў маім пальцам па іх і прымушаў лічыць. Пасля дваццаці я збіваўся, а ён мяне папраўляў…
Вострыя, як іголкі, кіпці кажана. І яго неверагодна мяккія крылы.
На ўзмежку, пад слівай птушынае гняздо, а ў ім яечкі, падобныя да каменьчыкаў, размаляваных рознакаляровымі кропкамі і рыскамі. І саму птушку, якая прыціскалася да травы і выдавала параненай.
Аблокі, якія неверагодна хутка ляцяць і ляцяць, а па пожні бягуць іхнія цені, і робяць свет зменлівым і жывым.
Мятліка колеру жнівеньскай ночы. Да яго крылаў нельга было дакранацца нават чуйнымі дзіцячымі пальцамі, а можна было толькі глядзець і дзівіцца з загадкавых блакітных знакаў. А я дакрануўся…
Імклівага коршака, які падае да зямлі і хапае птушку, а потым нясе яе ў кіпцях да лесу, каб накарміць сваіх птушанят.
Млечны шлях і зоркі… 
Акіяны і рэкі, і горы на цыратавай карце… 
Межы краін — і птушак, якія іх не ведаюць…
А яшчэ я дазнаўся ад яго, што струменьчык вады, таўшчынёй з запалку, які цячэ з кухоннага крана, за суткі можа наліць аж сорак вёдзер. Кран трэба закрываць. Чаму запомнілася гэта? Відаць — гэта важна…

14
Мне было чатырнаццаць, а напрыканцы жніўня пайшлі дажджы. 
Тры кардонкі пластыліна я ператварыў у адзін шэра-карычневы камяк. Дошчачка, колькі цвічкоў, алюмініевы дрот… Дзед з бабай назіралі за маёй справай з цікавасцю. Такога яны не бачылі, хоць і пражылі доўгае жыццё. Калі зрабіў каркас, то адразу пачаў яго аблепліваць пластылінам. Неўзабаве, праз пару дзён быў гатовы пластылінавы даўгагрывы конь на пастаменце. У хаце было прахалодна. Я сядзеў на бабіным куфры пры акне, зрэдку глядзеў на мокрае шкло, за якім вецер гайдаў дрэвы. Я так захапіўся справай, што нават не хадзіў у грыбы. Нарэшце скончыў. Конь атрымаўся. Нават капыты былі акуратныя і круглыя, а доўгая грыва падзелена на тонкія хвалі… Наструнены конь стаяў на пастаменце, пярэдняя правая нага была прыўзнятая, як быццам ён наважыўся ўдарыць ёй у зямлю, а потым пабегчы. Асабліва дзівіўся дзед. Ён аглядаў майго каня так, нібы той быў жывы, а ён сабраўся набыць яго, а цяпер трэба адшукаць загану і збіць цану. Недахопаў дзед не знайшоў. Пластылінаваму каню ў рот не зазірнеш. Скульптуру дзед уласнаручна паставіў на стале пад абразамі. Няхай нагадвае пра таленавітага ўнука, бо хто яшчэ такое зробіць?
Наступным летам скульптуры не было. Дзед незадаволена расказаў, што адбылося. Пакуль ён быў у двары і нешта парадкаваў, мой бацька каня паламаў, а тым пластылінам пазамазваў вокны з вуліцы, каб не дзьмула, каб шыбкі не трымцелі, каб дождж не зацякаў і не псаваў рамы, каб у хаце было цяплей...
Потым, праз пяць і праз дзесяць гадоў, я глядзеў на той пасохлы пластылін, крані — і ён адвальваецца, і думаў пра дзеда, бабу, бацьку. 
І ніколі не пашкадаваў таго каня.

15
Зімой шэсцьдзесят чацвёртага мне было шэсць. Мама не магла нагнуцца, замінаў вялікі, як падушка, жывот. Валёначкі мне абуў бацька. Яму трэба было пільна перастрэцца з сябрам Віктарам. Добрая нагода прагуляцца і пакатаць мяне на санках. Палазы вішчэлі па ўтаптанай і цвёрдай скарынцы снегу. Сцежкі, над імі вялізныя сумёты, а над сумётамі ноч з незлічонымі зоркамі. Я сяджу на саначках, бацька цягне… Піўнуха: піва, гарэлка, а мне — цукерка. Дым, гамана, зноў піва, гарэлка, цукерка. Потым буфет гэпэшнай лазні: піва, гарэлка, мне — кіслы яблык… Бацьку хістала з боку ў бок. Я сядзеў стомлены, нават не плакаў. Двойчы, ці тройчы бацька паслізваўся і падаў. Абтрасаў снег, пасміхаўся мне і цягнуў санкі. На сцежцы, каля парку бацька кульнуўся, а я выпаў у сумёт… П'яны бацька рушыў далей і пацягнуў за сабой санкі. Чаму я не закрычаў — не ведаю… Снег набіўся ў рукавы, пад шапку, у валёнкі. Снег быў такі халодны, што апякаў…
Цемра змяніла свет да непазнавальнасці.
Я ішоў праз глыбокі снег уздоўж бетоннай агароджы.
Шары. Вогненыя шары… Гэта шаша, а на ёй машыны. Колькі разоў я спрабаваў узлезці на адхон, але так і не здолеў. Пайшоў уздоўж дарогі. Памятаю, што моцна плакаў. Па шашы праносіліся машыны. На мяне ляцеў цвёрды і брудны снег. Дом убачыў, калі не было моцы ісці. Дом не наш, незнаёмы… Вокны гарэлі жоўтым і цытрынавым, як ледзяшы. Стомлены і ўзрадаваны, я сеў у сумёт, каб адпачыць. Мне было цёпла, і я пачаў засынаць — за-мяр-заць..
І тады з'явіліся яны.
Хто? Залатыя сланы!
Чарада магутных залатых сланоў.
Магутны хобат падхапіў мяне — камячок, у сярэдзіне якога слаба пульсавала цяпло, выцягнуў з сумёта, павольна ўзнёс над зямлёй… 
Бацька знайшоў мяне.
Мне было за сорак. Мы сядзелі на кухні і я расказваў яму пра ўнучку. Не памятаю, як я прыгадаў той выпадак. Бацька спахмурнеў. Вінавата апусціў вочы. Разліў па чарках гарэлку. Выпілі. А потым ён, крыху сарамліва, спытаў, а пра якіх-такіх сланоў я трызніў, пакуль ён нёс мяне дамоў, а потым, на досвітку, у бальніцу.
— Адкуль у нас тут сланы? Сюды і звярынец ніколі не прывозілі? — ён гаварыў, як жартам, а пальцы дрыжэлі.
Гэта — шчаслівы ўспамін, вельмі яркі малюнак. А й праўда, адкуль тыя сланы, ды яшчэ залатыя?..

16
Гадзіннік… Механічны, трэба штодня падкручваць колца. У бліскучым сталёвым корпусе. Шкло і корпус падрапаныя. На белым цыферблаце буйныя лічбы. Стрэлкі зялёна-чорныя, мусіць, і ў цемры відаць — не правяраў. Як для мяне, то такі гадзіннік цяжкі. А бацьку ён падабаўся — з рукі не здымаў, і працаваў, і спаў з ім… Але гадзіннік зламаўся, стрэлкі перасталі рухацца. У гэпэшнай майстэрні рамантаваць адмовіліся, нейкай дэталькі не знайшлося. Я прыехаў дамоў і бацька паскардзіўся на майстра-няўмеку… Папрасіў, каб я адрамантаваў яго ў сталіцы. Так і прыехаў бацькаў гадзіннік у маленькай кардонцы ў Менск. Часу бегаць па майстэрнях не было. Гадзіннік ляжаў у стале. Я на яго забываўся, а бацька нагадваў колькі разоў. Каб не бегаць па майстэрнях, мы з жонкай зайшлі ў краму і купілі новы гадзіннік, зручны, механічны, супрацьударны, з вялікімі лічбамі, з датай, на прыгожым карычневым раменьчыку. Яго і завёз бацьку ў падарунак. Новы гадзіннік яму спадабаўся. З тым гадзіннікам яго і пахавалі. Толькі не на руку надзелі, а мама паклала ў кішэнь пінжака…
Я не ведаю, як можна намаляваць бацькаў гадзіннік. Так, каб было і без подпісу зразумела, што гэты падрапаны, стары гадзіннік для мяне вельмі важная рэч. 
Я так і не адрамантаваў яго… А хіба можна на намаляваным гадзінніку зразумець — спыніўся час, ці стрэлкі бягуць? 

17
Рэчка Ліпа, як для мяне пяцігадовага, была за даляглядам, далёка. 
Перабрацца на другі бок можна па мосце, а можна і бродам. Бацька прывёз мяне на мулкай раме ровара, бо на багажніку стаяў кошык. А ехалі мы да дзедавай сястры, да бацькавай цёткі, па вішні. Брод быў плыткі, там пераганялі кароў, пераяз джалі вазы з сенам і дрывамі… Вады даросламу меней чым да калена. Бацька разуўся, закасаў калашыны, падняў ровар на плячо і пайшоў праз раку. Я стаяў і зачаравана глядзеў, як ён брыдзе па празрыстай рацэ, як ляцяць зіхоткія пырскі, як круцяцца колы ровара, а з іх сыплюцца кроплі… Водбліскі вады былі і на яго твары, і на кашулі, і на руках. Ён паклаў ровар на неверагодна зялёную траву і паклікаў мяне…
На вялікіх вербах мільгацела рачное святло. І ўсё вакол трымцела і трапятала. Бацька клікаў мяне ісці да яго, а я стаяў на беразе і не мог зрабіць першы крок. Раку бачыў наскрозь. Так і стаяў, як зачараваны, разглядаў казюрак і мітуслівых рыбак… Бацька не ўмеў плаваць — ён быў лясным чалавекам. Але пераходзіць рэчку не баяўся. А мама плавала добра, бо нарадзілася і вырасла на беразе Сожа.
Я так і не перайшоў тады рэчку. 
Потым я бегаў на Ліпу купацца. Сотні разоў пераплываў плёс, скакаў з невысокага берага «бомбачкай» і «салдацікам», даваў нырца. 
Але назаўсёды рэчка Ліпа застанецца такой, якой паказаў яе бацька. Некранутай меліярацыяй, не спрамленай, як канава, не плыткай, а жывой…
Гэта чыстая праўда, што рэкі дзяцінства працякаюць праз сэрца. Так напісаў мой любімы пісьменнік. І яшчэ праўда, што яны ніколі не перасыхаюць і не мялеюць. Яны заўсёды поўныя празрыстай вады.
Акварэльнай фарбай, па белай паперы, намалюю тыя водбліскі, тыя хвалі, тыя вастралістыя вербы... 
І, вядома ж, мужчыну з роварам на плячы, які пераходзіць на той бок Ліпы…

18
Такіх прыгожых ёлак на Новы год, якія ставіў бацька, больш не будзе ніколі…
Бацька прывозіў іх не з лесу. 
Ён залазіў на вышэзныя яліны, якія раслі за вёскай, вакол старога саду, і зразаў вярхушку: бухматую, цёмную, разлапістую, з сіняватымі хваінкамі, з сапраўднымі залацістымі шышкамі на галінах. Абгортваў посцілкай, як дзіцятка, перавязваў шпагатам, і прывозіў у кватэру. Мама ніколі не ўдзельнічала, калі мы з бацькам упрыгожвалі дрэва цацкамі, лямпачкамі, дожджыкам. Я падаваў з вялікіх кардонак крохкія і лёгкія шарыкі, спадарожнікі, падобныя да прымуса, машынкі, рыбак, вавёрак, а ён прыладжваў іх да галінак. І цукеркі вешаў сам, так, каб мне было зручна здымаць, і зорку ўздзяваў…
Упрыгожаную ёлку не прыбіралі аж да майго дня нараджэння, хоць з яе і сыпаліся сухія іголкі і разносіліся па кватэры…
Калі я з'ехаў у Мінск вучыцца, а дома застаўся малодшы брат, бацька працягваў ставіць ёлку. А потым і брат з'ехаў з дому, а ёлка была. 
Вядома, бацька не лазіў на высокія дрэвы — састарэў, саслабеў. Ялінку куплялі.
Нават у апошні год свайго жыцця ён прынёс і ўпрыгожыў ёлку…
Мама спыталася: «А навошта ты гэта робіш?» 
А ён сказаў: «Няхай стаіць, раптам хто з сыноў прыедзе…» 
Шумяць старыя елкі з залацістымі шышкамі на вершалінах… 

19
Не любяць беларусы немцаў, і ні палюбяць… І колькі б немцы ні прасілі прабачэння, ні каяліся, колькі б ні плацілі і ні дапамагалі, адносіны не зменяцца…
У бацькі былі два старэйшыя браты: Павел і Мікола. Абодва загінулі.
У сорак першым, на самым пачатку лета, жонка старэйшага бацькавага брата Паўла прыехала з Ленінграда ў вёску — пагасцяваць. Меншаму з дзяцей два, а старэйшаму хлопчыку пяць. Пачалася вайна, яны і засталіся тут, аж да сорак пятага. А бацькаў брат Павел загінуў у блакадным Ленінградзе.
Паўлаў старэйшы сын, мой стрыечны брат, вывучыўся на лётчыка.
У сямідзесятым ён прыехаў да нас з Ленінграда. Яны з бацькам сядзелі два дні і дзве ночы за сталом і пілі гарэлку. П'янымі не былі. Як па мне, то наадварот, выглядалі неверагодна цвярозымі. Яны гаварылі пра вайну, але не пра тое, як ім было страшна, як кепска, як не было чаго есці, а як ім было добра. Яны згадвалі тыя чатыры гады і смяяліся… Смяяліся… Не гучна, не рагаталі, але смяяліся. Беларусы, адрозна ад многіх, не рагочуць, а пасміхаюцца… Так і мой бацька з пляменнікам: палілі «Беламор», пілі, гаманілі і пасміхаліся…
Большасць іх размоў была пра лес, грыбы, ягады, сена, коней, птушак…
Яны гаварылі пра дрэвы, як пра людзей… Згадвалі дубы, якія і я бачыў, лясное балота… Успаміналі, як цікава было хавацца ў лесе, у будках, зробленых з галля...
Пра недаспелыя яблыкі, ад якіх пякотка і баляць жываты…
Як партызаны забіралі карову, а яна не хацела ісці і баданула маладога партызана так, што той паляцеў пад плот, а шапка пакацілася па сцежцы…
У мяне ёсць адна фотакартка дзядзькі Паўла. Бацька аддаў яе мне. 
На адваротным баку надпіс: «Фатаграфаваўся ў 1932 годзе 25 ліпеня. г. Рэчыца. Суднабудаўнічая школа. Сцепаненка Павел Уладзіміравіч». 
«Няхай у цябе будзе — ён жа табе родны дзядзька. Я Паўла і так памятаю, а ты ж ніколі не бачыў».
Бацька сказаў гэта з той невытлумачальнай беларускай усмешкай, якую немагчыма намаляваць.
Увогуле, ён ведаў значна больш, чым мог выказаць. І была ў той усмешцы вайна… 

20
Некаторыя бацькавы звычкі мяне раздражнялі. Я нават абураўся…
Ну, навошта прачынацца на досвітку, калі на працу трэба ісці ў восем? А бацька прачынаўся, гатаваў сабе распушчальную каву, курыў і глядзеў у акно. На ранішняе неба, на аблокі, на вершаліны дрэў… Хадзіў па кватэры, тупаў, замінаў спаць… Навошта вырошчваць бульбу, гуркі, памідоры, цыбулю? Прасцей пайсці і купіць у краме, ці на базары. І паліваць не трэба, даглядаць, скарадзіць, капаць, перавозіць… Чаму ў вёску трэба абавязкова ехаць самым першым аўтобусам, які ідзе а шостай раніцы, а вяртацца апошнім? Але ён рабіў так. Чаму, калі выходзіш на вуліцу, то трэба апранацца ў чыстае, як на свята? Чаму трэба галіцца з вечара, а не раніцай, ці ўдзень? Чаму трэба стрыгчыся і не хадзіць кудлатым? Навошта садзіць дрэвы перад домам? Зломяць жа дзеці, машыны… А бацька садзіў, абкопваў і паліваў, майстраваў агароджы, ставіў штыкетнік. Насіў з пятага паверха вёдрамі ваду. І паліваў не толькі тыя, якія пасадзіў сам… Чаму трэба спалоханаму дзіцяці дапамагчы шукаць у траве згублены ад кватэры ключ. Старому суседу адчыніць паштовую скрынку з непаслухмяным замком… Тысячы звычак… Пра ўсе і згадаць немагчыма. Я цяпер раблю многае так, як рабіў бацька.
Нават кепку надзяваю так, як ён… І не задаю сабе больш пытанняў, а навошта ўставаць на досвітку, навошта доўга глядзець у неба і чысціць чаравікі… 
Раблю і не пытаюся.

21
Бацька ў царкву не хадзіў. Не бачыў я, каб ён калі маліўся… Але рэлігійныя святы ведаў, і выпіваў. Лічыў, што хрысціць дзіця трэба, а вось на пахаванні можна і без папа абысціся… Вось так. Не, надта складана, па-беларуску… 
Калі мой стрыечны брат нечакана кінуў выкладаць ва універсітэце і пайшоў вучыцца на святара, то ўсе сваякі абурыліся. Кожны лічыў, што праз гэта займее непрыемнасці на працы. Падтрымаў пляменніка тады адно мой бацька. 
Яны сядзелі пры хаце, на жэрдках старога плота, і гаварылі. 
Пра дзеда, які, па маладосці, спяваў у царкоўным хоры, пра аднавяскоўцаў, пра сваякоў, сярод якіх ёсць інжынеры, настаўнікі, электрыкі, дактары, мастак, лётчык, вайскоўцы, вадалаз, ляснік, а цяпер і поп свой будзе… 
Малады святар разводзіў рукамі, як хацеў абняць увесь свет, і казаў, што ўсё ад Бога, і кветкі, і трава, і лес, і сонца, і вецер… І ўсё гэта даў яму Бог… І цяпер яго Радзіма паўсюль… І пра птушак, якія не жнуць і не сеюць, а Бог ім дае…
«Работа, як работа, і святары некаму трэба, галоўнае, каб табе самому падабалася, і грошы плацілі, — разважаў бацька. — Сям'ю ж карміць трэба, сын расце. Бацькоў даглядаць — старыя…»
А потым, праз паўгадзіны, ён раптам спытаў у маладога святара-пляменніка, ці ведае той, пад якім вуглом хаты закапаны яго пуп?
«Можа пад гэтым, а можа… Тут недзе, а што?» — усміхнуўся святар.
Міша памёр на тры гады раней за бацьку. Вёскі на той час не было, закапалі, знішчылі. Людзі той царквы, дзе служыў айцец Міхаіл, хацелі пахаваць свайго святара побач з храмам. Але сваякі прывезлі яго на вясковыя могілкі. 
Там, дзе ўсе нашы.
Можа і ёсць так, што Бацькаўшчына там, дзе могілкі…
А ўсё астатняе ад Бога?
Малады святар у чорным і мой бацька, у святочным строі, сядзяць на срэбных жэрдках вясковага плота. А вакол кветкі, аблокі і трава. Вецер і Радзіма.
І гэты нервовы малюнак бывае сніцца, пралятае перад вачамі…
