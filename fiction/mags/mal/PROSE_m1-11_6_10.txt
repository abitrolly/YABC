author Наталля НАВІЦКАЯ
title 08/86/27, АБО ПРОСТАЕ ЖЫЦЦЁВАЕ
genre АПАВЯДАННЕ

«08/86/27... 08-86-27... што гэта? Можа, нумар тэлефона, аднак гарадскога ці мабільнага? Не, гэта было б зусім проста. Тады што? Што?» — думкі ганяліся адна за адной, быццам тыя матылькі, што ў кучачцы падбіліся пад вулічны ліхтар, безвынікова спрабуючы разарваць складзеную імі ж акружнасць. А з чаго пачалося — здаецца, нейкая драбяза: прачнулася з лічбамі ў думках... Ну і што тут такога, пайшла б, па даўняй звычцы заварыла кавы з нятлустым малаком у любімы чырвоны кубак: пі і жыццю радуйся. Ды не — і каву п'ю, а ў думках — 08-86-27. Так, а што калі скласці? 
121... ммм... 121 дае квадратны корань 11, тады што значыць 11? Не, не было ў цябе прыхільнасці да матэматыкі і не трэба. Думкі-матылькі перапыняе гук ключа ў замку. Адчыняюцца дзверы, чую родную хаду. Ведаеце, няма нічога лепшага, чым чуць на «сваёй тэрыторыі» родныя крокі. Такое шчасце ціхае ды неабсяжна бязмернае. Нам патрэбны ў жыцці нашы людзі, здаецца, нічога тут дзіўнага няма. Але ж у сілы вышэйшай на гэты конт свае погляды... неба надзвычай рэдка дорыць нам нашых людзей. Бывае так: пакажа — і ўсё... бывай! Пакіне, здаецца, і блізка, а, між тым, зусім далёка — у суседні дом, сям'ю, у суседняе жыццё. І хочацца крычаць: чаму? хочацца задаваць тысячы пытанняў, а задаваць няма каму. А нашы людзі, між тым, крочаць поруч, але так далёка, здаецца, працягні руку насустрач... а нельга. Прынцыпы, меркаванні... няма нічога больш атрутнага, чым уласная мараль. І зноў: 08/86/27... 
Чаго ты, дурненькая, прычапілася? Можа, гэта проста нумары здымкаў, што ты ўчора гартала ў сваёй камп'ютарнай папцы? Але ж дажыліся. Раней альбомы гартала, паказальна было — у кожнай дзяўчыны свой альбом: гэта ты маленькая ў мамкі на руках, а гэта з белым бантам у школьным двары, а гэта ты ў 10 класе на школьным вечары, а вунь той, крайні справа, ну вельмі табе падабаўся. А потым на выпускным балі, на беразе любімага возера. А гэта — група інстытуцкая, першая паездка на мора, а гэты здымак — выява твайго, як здавалася, адзінага кахання. А цяпер што? «Пакажы здымкі». — «Зараз, толькі флэшку вазьму». Уталопішся ў манітор, першы слайд, другі... і... і ўсё. Паглядзеў і забыўся. А я вось падумала пра іншае, а між тым не забылася на 08/86/27... Можа, у мяне ўжо навязлівая ідэя, можа, мой «сістэмны блок» перагрузіўся? Зноў жа, параўнанні з нейкімі тэхнічнымі катэгорыямі. Спішам гэта на ўздзеянне часу. Дарэчы, няма лепшага паратунку ад такой перагрузкі, чым сон. Паклала галаву на мяккую падушачку (я, напрыклад, такія люблю, каб не надта цяжкія і вялікія), палічыла бараноў, авечак ці хаця б сукенкі свае ў шафе, уявіла сябе ў самай прыгожай і... потым не ведаю што, у гэты час я ўжо сплю. І сны бачу, часта і розныя, пустыя і, як кажа мая бабуля, прадбачлівыя. Але ж усё ў ступені веры нашай, не інакш. Ёсць тут шаманства нейкае незразумелае, хаця лепш не ўдавацца ў глыбіні, бо даведаешся часам пра такое, ад чаго ніякай асалоды не атрымаеш. Але ж, зноў жа ў сне ўбачыла я гэтыя 08/86/27. Што б гэта значыла? Добра, што сёння субота, а то на працу з такімі думкамі пасунулася б. Часам я думаю, наколькі б меней было ў нас праблем, каб мы іх самі сабе, каханенькім-родненькім, не прыдумлялі. Ёсць адна сапраўдная праблема — гэта страта здароўя, ды і яна часам вырашаецца. Чаму мы не ўмеем радавацца мінімуму паўсядзённаму? Не навучылі самі сябе, а больш ніхто-ніхто не навучыць. Трэба, каб у думках нешта закрэслілася, а гэта нешта — змена каштоўнасцей. На самай жа справе каштоўнасці — яны, на першы погляд, і не каштоўныя зусім, але яны і ёсць сапраўдныя. У кожнага зноў жа свае: няма большага кайфу, чым прыехаць летам да ракі, возера, спыніцца, разматаць вуду, месца «прыкормленае» знайсці... і такога «кайфу спаймаць» ад жыцця, ад неба гэтага велічнага, ад ядвабнай бліскучасці воднай, ад улову першага... А яшчэ, няма большай асалоды потым з такіх паездак у сам-насам з прыродай дадому вяртацца, скідаць адзенне і пад цёплыя струменьчыкі душа, заплюшчыць вочы і ні пра што не думаць, ні пра выгаранне на працы, ні пра праблемы сябровак, ні пра тое, калі ўсё ж жаданы дзень зарплаты. Восем-дзесяць хвілін для сябе, гэта штосьці роднаснае з ёгай... Вада ўвогуле надае сіл. Напрыклад, з год таму адкрыла для сябе лазню. Не, не такая я цёмная, ведала пра яе і раней. Але толькі зусім нядаўна зразумела, што лазня не проста для таго, каб змыць бруд з цела, яна душу грэе і, здаецца, выпарвае з цябе сабраны за тыдзень-два негатыў. Цяпер я не ўяўляю лазні без парылкі, без венічка, без думак добрых. Дарэчы, да думак, у галаве ізноў слайдам 08/86/27: паказаліся і зніклі, а думкі засталіся... напэўна, у парылку трэба мне «дурасць» гэтую лічбаваю выганяць.
Цікава, але шчаслівыя мы тады, калі гэтага не разумеем зусім. Калі думак пра сэнс жыцця і ўсялякія такія турботныя рэчы няма. Так добра: прачнуўся дома, у сваёй пасцельцы з фіялетавымі ірысамі ці аранжавымі тыграмі, паглядзеў на столь высокую, павярнуўся да акна з пытаннем, што за надвор'е, чаго ад дня гэтага чакаць, пацягнуў ручанькі ўгору, пакруціў кісцямі (для сэрца карысна) разоў з 10 у кожны бок, прыўстаў, знайшоў тапкі на тым месцы, дзе і трэба, і пайшоў на куханьку — дзве сталовыя лыжкі кавы ў турку, вадзіцы — і сачы, каб кава не збегла. Гэта такое шчасце рабіць штосьці на дваіх: два кубкі кавы, дзве лыжкі да абеду, два білеты ў кіно... 08/86/27. А што, па сутнасці, гэтыя лічбы?
Ды нічога ў параўнанні з чаканнем шчасця...

author Наталля НАВІЦКАЯ
title ГАДАВОЕ ПРЫЗНАННЕ...
genre АПАВЯДАННЕ

Снежань.
Снежань — гэта шчымлівая пара чакання. Чаго звычайна чакаюць? Банальна, але змен да лепшага. Парадаксальная рэч: нават, калі ўсё добра, тым не менш, чакаюць. А мо тыя змены і не патрэбны зусім?.. Вялікая навука атрымліваць асалоду ад таго, што маеш, не займела шмат вучняў. Затое ніхто не набярэцца смеласці назваць яе масавай. А гэта ўжо добра. 
...Калі ты прачынаешся зусім не раніцай, а ў свядомасць гартаюцца слайды з выявай ёлкі, бурбалак савецкага напою, што хутка трапляе ў кроў, традыцыйнай салаты, чаканых і не вельмі падарункаў і іншых асацыяцый гадавых змен, то свядомасць пачынае падказваць, што настаў проста новы дзень. Так бы мовіць, чарговы... І больш нічога. Становіцца сумна. Але ж чаму новы дзень трэба ўспрымаць як штосьці звыклае? Гэта пакутная сцяжына, прычым сцяжына пакут, прыдуманых намі ж самімі. Хопіць жалю, не так ужо ўсё і дрэнна. І, такім чынам...

Студзень.
Першая яго палова імчыць хутчэй за парушальніка хуткаснага рэжыму пры «зялёным святле» на дарозе. А з надыходам другой раптам разумееш, што не будзе магчымасці даць перадыху страўніку і кашальку. І хаця новае жыццё забылася тэлеграмай нагадаць табе пра свой пачатак, час складаць планы. Хаця б на тыдзень. Безумоўна, ад слова план патыхае тым, з чым вядуць барацьбу, а менавіта бюракратызмам. Але ж рэч гэта дзейсная не толькі на адміністрацыйнай працы. Бо няма нічога больш цяжкога, чым пытаць у самога сябе, чым займацца ўласнай дысцыплінай. 
Студзень — гэта час святочных прадказанняў і спроб зазірнуць у будучыню. А яшчэ ён нагадвае пра нешта вясковае: бабуліну хату, утульны трэск з грубкі, зноў жа мары... Адным часам смешна было ад такіх успамінаў 10-гадовай даўніны, а потым іх так стала не хапаць. І не вернеш. Мо толькі сама калі стану бабуляй, буду мець хату і грубку...

Люты.
Ніколі не любіла назву гэтага месяца. І няхай ён (месяц) мне прабачыць, ёсць у гэтай назве эмацыянальна-адмоўнае адценне. Але гэта толькі што тычыцца назвы. У астатнім люты не выклікае адмоўных асацыяцый. Глядзіш у акно з пятага паверха «хрушчоўкі» і чакаеш вясны. Ды так пільна, быццам бы яна зараз возьме і з'явіцца на дарозе. А яшчэ гэта час школьных сустрэч з аднакласнікамі (і гэта ў тысячу разоў лепей, чым на сайце, якому не трэба рабіць рэкламы), з любімымі і не вельмі настаўнікамі. Гэта час кранаючых душу размоў за чарговым кубкам кавы, час амаль апошніх у сезоне назіранняў за снежнымі матылькамі пад вулічнымі ліхтарамі.

Сакавік.
Пра тое, што вясною хочацца кахання, не гаварыў толькі той, хто ленаваўся гэта рабіць. Я маю на ўвазе гаварыць. Але ж кахання хочацца не толькі вясной, а заўжды. Проста гэта вельмі зручна, калі чаго не маеш, прымеркаваць яго з'яўленне да даты, а потым сесці і чакаць. Толькі для таго, каб штосьці мець, трэба штосьці і рабіць. Вось менавіта таму з пачаткам вясны мне хочацца пачынаць новыя справы (часта забыўшыся пра тое, што час бы закончыць пачатыя). З месяц такіх роздумаў прыводзіць да наступнай кропкі каляндарнага адліку.

Красавік.
Кажуць, што ў народжаных у гэтым месяцы лёгкая рука. Што ні пасадзяць — расце, што ні прыгатуюць — смачна. Тым, хто з'явіўся на свет у якісьці з адзінаццаці астатніх месяцаў, чуць гэта не вельмі і прыемна. Асабліва жанчынам. Бо гэта падстава, каб засумнявацца ў сваёй выключнасці. А яшчэ да красавіка паспяваеш набыць чарговую пару абутку, пра якую марыў тры тыдні да таго, як стаў яе шчаслівым уладальнікам. Пасля гэтага, як звычайна, інтарэс да яе (пары абутку) цябе чамусьці пакідае. На змену яму прыходзіць іншае: «Ну і навошта?» Ёсць, напэўна, рацыянальнае зерне ў думцы пра тое, што частка мараў павінна толькі марамі і застацца, каб было жаданне да чагосьці імкнуцца.

Май.
Я люблю май ужо толькі за тое, што ў першай яго дэкадзе нарадзілася мая матулечка. А ўжо квецень і пахі, канікулы і ўмоўная кропка адліку водпускаў, сонца і мройная вышыня неба — на другім плане...

Чэрвень. 
Чэрвень распачынаецца арганізаванымі турзлётамі і «несанкцыянаванымі» вылазкамі ў лес. Табе ўжо цёпла, але яшчэ не горача. Усяго ў меру. Чэрвень — гэта час аматараў ціхага палявання, час першых суніц, яшчэ кіславатых ля дарогі і больш дыхтоўных, калі падацца глыбей у лес. Разумная Маці-прырода і тут мусіла нагадаць, што, каб мець сапраўдную якасць прадуктаў спажывання, як, дарэчы, і адносін, трэба шукаць глыбей, а значыць, і прыкладаць больш намаганняў. Збіраць з паверхні трэба таксама, толькі гэта нецікава. Тым больш, што мы не шукаем лёгкіх шляхоў! 

Ліпень.
Ужо сярэдзіна, ды яшчэ не канец. То добра, то млосна. Няма жадання чытаць добрыя кніжкі, хочацца аблегчанага варыянту, які абзывае «бестселерам сезона» бліжэйшая кнігарня. Загадзя разумееш, што цябе падманулі. Добра адпрацаваўшыя свае грошы, хлопцы і дзяўчаты з аддзелу рэкламы прафесійна зрабілі сваю справу. І ўсё ж дастаеш грашовыя паперкі з кішэні і ўпэўнена кладзеш у касу. І чаму часам нам хочацца быць падманутымі? Можа, каб была прычына пашкадаваць сябе і палаяцца на ілюзорнага віноўцу? 

Жнівень.
Ведаю шмат людзей, што любяць жнівень. Адношу сябе да іх ліку. Падораныя нябёсамі жнівеньскія дзянькі тояць у сабе шмат асалоды. Цёплае начное паветра грэе лепш за ўтульную кофтачку, а калі пашанцуе, то і графік водпуску можа супасці з восьмым месяцам года. А яшчэ — гэта традыцыйнае жніво. Адно толькі назіранне за працай камбайнераў надае спакою і ўпэўненасці. За прыемнымі момантамі не паспяваеш заўважыць, як годам пачынае ўладарыць верасень.

Верасень.
Грыбная пара. Асабліва калі не паленавацца і трапіць у баравыя мясціны з раніцы. Асабліва калі ў кішэні любімы і «шчаслівы» ножык. Асабліва, калі гумавыя боты па памеры, а плецены кошык са зручнай ручкай. Асабліва калі з грыбніцы на свет з'явіліся не два ці тры, а ...наццаць грыбочкаў. Асабліва, калі такі вось ураджай табе ёсць дзеля каго збіраць...

Кастрычнік.
Кастрычнік пахне дымком. І гэты водар помніцца аж да наступнага года. 
Глебу падмарожвае, а таму раніцай асаблівая кастрычніцкая свежасць. Ужо пачынае мроіцца пра мандарыны і снег. Пра якія хоць на некалькі дзён хочацца забыцца зімою.

Лістапад.
Закончыць хочацца лістападам. Бо ў маім светаўспрыманні менавіта ён падсумоўвае год. У лістападзе мне хочацца папрасіць прабачэння ў сваіх самых родных за тое, што крыўдзіш іх заўжды больш, чым астатніх, чужых. Мо таму, што родных хочаш бачыць бездакорнымі. І дзякуй ім за тое, што яны прабачаюць мне. І, такім чынам, зноў снежань.
