author Дар'я  МАКСІМАВА
title СЛУХАЧ
genre АПАВЯДАННЕ

Золкая восень... Сапсаваная... Ад палёгкі і нават ад агіды, а зусім не ад раптоўнага надыходу зімы, скінулі клёны лісце. Яно, як у казцы пра Папялушку, ператварылася з прыгожых лапікаў з карункавымі бакамі ў бурыя лахманы з набраклымі, загрубелымі атожылкамі замест тонкіх, гнуткіх галінак. У такое надвор'е, кажуць, гаспадар сабаку з хаты не выганіць. Затое, сцяўшы зубы ды раскрыўшы парасон, вымушаны выгульваць таго ж сабаку ў няўтульным парку. Жанчына цяжка апусцілася на мокрую лаўку. Натужліва перавяла дыханне і заплюшчыла вочы. Недзе ўдалечыні брахаў сабака — яе Чарлі. Са-пса-ваная... Можа, і са-Пса... Хто разбярэ...
Па сцежцы павольна ішоў чалавек з непакрытай галавой. Цёмныя акуляры, запалыя шчокі пад тыднёвым шчаціннем, доўгі нос. Ён нікога не выводзіў гуляць — проста крочыў сабе кудысьці. Ён спачатку хацеў прайсці міма: жанчына ўсё роўна яго не бачыла, сядзела, схіліўшы галаву, нібы нежывая. Але ў канцы лаўкі чалавек спыніўся, уздыхнуў і прысеў. Ён не павітаўся з жанчынай, яны не былі знаёмыя, а пабачыцца яшчэ раз, пэўна, і не здарыцца.
— Ну, расказвайце ўжо, што там у вас, — раздражнёна загадаў ён.
Жанчына ўздрыгнула і з жахам паглядзела на незнаёмца. Але той нават не павярнуўся да яе. Ён слепа ўглядаўся ў золак праз акуляры.
— Я слухаю, — варожа, з націскам паўтарыў ён.
Праігнараваць? Мо гэта проста п'яны? Ці ветліва адказаць, што расказваць ёй няма аб чым, і спакойна пайсці? І куды гэта, цікава, знік яе Чарлі?! Позіркам шукаючы сабаку, жанчына разгублена маўчала — і раптам слёзы пырснулі з вачэй. Яна загаварыла хутка-хутка, усхліпваючы і шморгаючы носам, захлынаючыся канчаткамі слоў. Той, хто сядзеў побач, ведаў, што плача яна вельмі непрыгожа, зусім па-бабску, хоць і не глядзеў на яе. Ды не дзеля таго, каб на яе глядзець, ён прыйшоў сюды. Не дзеля таго ён увогуле прывык хадзіць вечарамі і начамі і насіць чорныя акуляры ў любое надвор'е, псуючы зрок.
Ад яго патрабавалася толькі адно: слухаць. Пра мужа-алкаголіка, які ўжо год не працуе, пра маці пасля інсульту, пра сына, які залез у даўгі, пра сцяну ў большым пакоі, што цячэ, пра тое, што пачынаецца артрыт... Доўга і горача гаварыла жанчына, ламаючы рукі і ўвесь час папраўляючы паліто. Яна гаварыла і плакала ўсё гэтак жа непрыгожа, не хапала дыхання, але яна не магла спыніцца.
Ужо прыйшоў кудлаты згублены Чарлі і, пераняўшы хваляванне гаспадыні, тужліва завыў.
Чалавек цыкнуў на яго — сабака прыцішэў і забіўся пад лаўку. А жанчына ніяк не змаўкала, нібы баялася не паспець вывернуць душу.
Нарэшце, да вялікай палёгкі мужчыны ў акулярах, яна абмякла, нібыта паветраны шарык, з якога выпусцілі дух. Увесь твар і рукі ў яе былі мокрыя ад слёз.
— Дзякую вам, што выслухалі! – такім нечакана маладым і шчаслівым голасам лісліва падзякавала яна. Ён ведаў, што цяпер яна адчувае не проста палёгку, а шчасце. Выказаныя ёю праблемы яе ўжо не датычыліся. — Сапраўды, вельмі дзякую! Можа, я магу нешта для вас зрабіць?
Не адказваючы, мужчына ўстаў і хутка, амаль бегма, кінуўся прэч.
У наступную хвіліну яго ўжо ванітавала. Яго ванітавала чужым горам, бедамі гэтай жанчыны. Новыя і новыя хвалі накатвалі адна на адну, быццам гулялі ў квача…
Атрасаючы рукі ад бруднай пажухлай лістоты, што некалі была гонарам клёнаў, Слухач перажываў.
Вось дык собіла яму… Зрэшты, добра, што цяпер, пасля ванітаў, ён не памятаў ні слова з гэтай выпадковай сустрэчы: і жанчына, і яе надакучлівы сабака засталіся на восеньскім подсціле бруднай плямай. Гэта быў своеасаблівы механізм самаачышчэння атручанага арганізма. Інакш бы ён, Слухач, доўга не працягнуў… Яго справа — слухаць, а не хвалявацца. Хопіць з яго, што даводзіцца прапускаць праз сябе бясконцыя чужыя бядоты. А яны сапраўды бясконцыя! Ён бы з радасцю пагадзіўся, каб ніхто ў свеце не пакутаваў і каб ён, Слухач, застаўся без працы. Нязбытная мара…
Вось добра Дарадцу! Яму не трэба слухаць скаргі і словы адчаю, ён абрывае гэта ў пачатку і сам пачынае вярзці рознае глупства, накшталт: «Мацуйцеся! Трымайцеся! Менавіта так і рабіце!» Яму не так цяжка, як Слухачу, не так брыдка на душы, ён не адчувае сябе вядром для смецця, у якое звальваюць розную дрэнь… Яго не ванітуе потым чужым горам. У Дарадцы, праўда, потым камяні з нырак ідуць, але ўсё ж такі… Альбо Скаржніку таксама нічога! Яму наогул слухаць не трэба, наадварот, сам рві на сабе валасы ды расказвай людзям на хаду прыдуманыя гісторыі, каб ім свае беды дзіцячымі здаваліся. Праўда, потым, успамінаючы, што наплёў, Скаржніку ў запой даводзіцца сыходзіць. Таму што сорамна за хлусню, за выдуманае гора. І хутка ў яго будзе цыроз….
Затое не язва! Слухач дастаў з кішэні паўбутэлькі мінеральнай вады без газу і прагна да яе прыпаў... А Дарадца са Скаржнікам зайздросцяць яму, лічачы, што выслухоўваць лягчэй. Ні халеры яны не разумеюць!
Пустая бутэлька паляцела ў сметніцу.
Пачуліся цяжкія крокі. Нейкі стары ледзь рухаўся па сцежцы, абапіраючыся на кіёк.
Слухач правёў яго доўгім, не бачным за акулярамі позіркам. Хворы зусім… Значыць, ізноў жоўцю ванітаваць будзе. Старэчае гора — яно такое непрагляднае… Слухач асуджана ўздыхнуў, здагнаў старога і падладкаваўся пад ягоную дрыготкую хаду.
— …Расказвайце, я слухаю…

author Дар'я  МАКСІМАВА
title БЕССАНЬ
genre АПАВЯДАННЕ

Мізансцэна: Акно — адно. Файна — «Віра!» ды «Майна!». Яна — ля акна. Вышыня — цішыня.
Бессань… Яна ні з чым не рыфмуецца. Прыходзіць, калі надумаецца, вымотвае душу і сыходзіць, без развітання, пакінуўшы замест падарунка чырвоныя, нібы збітыя, вочы.
Бессань, калі б яна была жанчынай, абавязкова фарбавалася б у істэрычны сіне-чорны колер. Каб рэзаць вачыма! Як бывае раніцай пасля знясільваючай, бессэнсоўнай усяночнай дзеля аднаго чалавека. Адной свечкі цалкам хапае для храма велічынёй з хатні пакойчык. Для маналога.
— Чаму ты маўчыш?
Знадворку халадэча ды слота, а ўсярэдзіне белы пялёстак агеньчыка раскідвае мяккія блікі на яе твары.
— Нешта здарылася?
За акном быў цэлы вялікі свет: з акіянамі, гарадамі і чужымі праблемамі, але цяпер яна бачыла ў ім толькі сябе, свой цёплы, амаль выпуклы адбітак на люстры шкла.
— Ты не хочаш са мной размаўляць?
Раздражнёныя недасягальнай блізкасцю сну, яе вочы станавіліся ўсё больш трывожнымі, і ўжо нават далікатнае мігценне свечкі здавалася цяжарам.
Але — яна зразумела гэта толькі зараз — патушыць свечку было страшна. Тады маленькі, але ўтульны свет яе мітрэнгаў раптам з хуткасцю знікаючага золку апынецца дробнай, згубленай часцінкай агіднага свету, дзе нікому няма да яе справы.
— Ты слухаеш?
Усхліп — і свечка згасла. Яна не змагла далей бачыць, як павольна набягаюць слёзы. І як нехта малюе гэтыя гаротныя зморшчыны ля ўласных вуснаў. Павольна, як на старой фотастужцы, праступае свет, змерзлы, абыякавы да чужой бессані. Няўжо не толькі ён?
— Я для цябе больш нічога не значу?!
Знясілены адсутнасцю сну і адказу мозг лёгка ды жалобна праваліўся ў бездань роспачы. На плечы націснуў невыносны цяжар, згорбіўшы і без таго скаліёзную спіну.
У гэты раз яна доўга маўчала, потым з рашучасцю падняла сухія ад невымоўнага болю вочы, што мараць аб адпачынку, да мутных, камякаватых аблокаў:
— ТЫ МЯНЕ БОЛЬШ НЕ ЛЮБІШ???
Бог маўчаў. Можа быць, у Яго проста не было бессані?..
