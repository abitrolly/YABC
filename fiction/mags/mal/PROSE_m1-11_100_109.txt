author Андрэй ЖВАЛЕЎСКІ, Яўгенія ПАСТАРНАК
title ГІМНАЗІЯ № 13
genre Раман-казка

ЧАСТКА 1
КЛЮЧ З ЧАТЫРОХ ЧАСТАК

Глава 1
ЗАБІЛІСЯ!
Прырода здзекавалася з Антохі Волкава. Сонца майскае. Настрой майскі. А на календары толькі-толькі заканчваецца сакавік. Вядома, канец трэцяй чвэрці — справа добрая, але гэта ўсё ж такі не канец чацвёртай. Антоха пакасіўся на акно класа. Матэматычка Паліна Андрэеўна, як заўжды ўвесну, шчытна зашмаргнула шторкі — страшэнна баялася вяснушак. Паліна Андрэеўна слушна лічыла, што завучу па выхаваўчай працы нядобра выглядаць як старшакласніца. Але раней яна хаця б фортку адчыняла ў такую гарачыню, а цяпер...
— Волкаў! — матэматычка імгненна ўчула, што Антоха — ганьба класа і яе галаўны боль — зноўку скіраваў увагу на іншае. — На вуліцы нічога цікавага! Мяне слухай!
Тут яна хлусіла. Форткі якраз і былі зачыненыя таму, што на вуліцы адбывалася штосьці вельмі цікавае. Там валілі дуб. Мяркуючы па раздражнёных галасах рабочых — беспаспяхова. Вельмі беспаспяхова, таму што рабочыя спрачаліся палка і не выбіраючы выразаў. Спачатку Паліна Андрэеўна яшчэ спрабавала сарамаціць іх праз вакно, яны пераходзілі на неразборлівае мармытанне, якое перапынялася кашлем бензапілы, — і паступова зноўку вярталіся на павышаныя таны. Тады матэматычка зачыніла ўсе форткі. Галасы рабочых сталі неразборлівымі, але Антоха нават па абрыўках цудоўна разумеў, пра што тыя спрачаюцца. Дуб валіцца не хацеў. Ён пляваць хацеў на ўсіх гэтых нікчэмных людзей з піламі — і пляваў, як і ўсе тыя стагоддзі, якія тут прастаяў. Ён быў тут заўжды, перажыў дзве вялікія вайны, уцалеў падчас будаўніцтва школы і, мяркуючы па ўсім, яе таксама збіраўся перажыць.
Дуб быў мясцовай славутасцю. Чаму школу пабудавалі каля яго, заставалася загадкаю. Волкаў-старэйшы, сам архітэктар па адукацыі, расказваў, што школу павінны былі пабудаваць трошкі ў іншым месцы, але там узніклі праблемы, а тэрміны падціскалі... Адным словам, перанеслі школу туды, дзе яна і цяпер стаіць. Дрэва, што стаяла побач, тады не ўлічылі, думалі, што спілуюць яго — вось і ўсё. Не спілавалі. І цяпер не спілуюць.
— Волкаў! Што такога смешнага ў тэарэме Піфагора?
Антоха зразумеў, што зларадна пасміхаецца, уяўляючы сабе, як рабочыя палаяцца-палаяцца ды і пойдуць.
— Волкаў! Да дошкі!
Антоха паплёўся да дошкі, ледзьве перастаўляючы ногі. Па яго ўнутраным гадзінніку ўрок павінен быў ужо даўным-даўно скончыцца. Паліна Андрэеўна чакала яго, пагрозліва скрыжаваўшы рукі на грудзях.
— Я якраз казала пра доказ тэарэмы Піфагора. Ты пасміхаўся. Значыцца, табе гэты доказ знаёмы. Лагічна?
Гэта было ні на грам не лагічна, але спрачацца Антоха не стаў. Ён спыніўся каля дошкі з выглядам палоннага пірата, якога прымушаюць выдаць месцазнаходжанне скарбу. Антоха ўвогуле нагадваў карсара: невысокі, худы, жылісты, такому толькі па рэях і поўзаць. А яшчэ віхрасты, нягледзячы на тое, што русыя валасы падстрыжаны зусім коратка. Гэтыя віхры Паліну раздражнялі больш за ўсё.
— Прашу, — працягнула Паліна Андрэеўна, — адлюструй доказ на дошцы.
Антоха ўзяў у рукі крэйду і ўтаропіўся на дошку. Ніякай падказкі там не знайшоў. Тады ён стаў скоса разглядваць матэматычку.
— Ты думаеш, — яхідна спытала яна, — доказ напісаны на мне? Ты памыляешся.
Ён перавёў позірк на шторку. У гэтым месцы галіна дуба падступалася зусім блізка да шкла. Цень слізгацеў па шторцы, як быццам хтосьці падбадзёрваў, памахваючы Антоху рукой.
— І на шторцы доказу таксама няма, Волкаў. Не трэба марнаваць мой і агульны час. Клас! — матэматычка павярнулася да астатніх. — Ваш таварыш у бядзе. Вы можаце ўратаваць яго, калі дакажаце тэарэму Піфагора...
Над першай партай тут жа ўзнялася рука. Антоха крыва пасміхнуўся: наўрад ці вастраносая Машка-зубрылка вырашыла яго выручыць. Проста хацела паказаць, наколькі яна разумнейшая. Але паспяшалася, таму што Паліна Андрэеўна закончыла нечакана:
— ...невядомым мне спосабам.
Тонкая рука Машкі знікла, як быццам і не з'яўлялася. Сама Машка, дробненькая і жвавая, цалкам змясцілася за раскрытым падручнікам. Ды і ўвесь сёмы «Г» сядзеў, уціснуўшы галовы ў плечы. Усе пастараліся стаць невідзімкамі. Горш за ўсё гэта атрымлівалася ў Мішкі Беркіна і Любы Мяцёлкінай. Мішка ад прыроды быў здаравенны бугай, а Люба за пяць гадоў заняткаў плаваннем нагадавала такія плечы, што за ёю любы старшакласнік мог схавацца.
Антоха ўмольна паглядзеў на Сеўку Рогава. Калі хто і мог здзівіць матэматычку, дык толькі ён. Але Рогаў, як назло, штосьці захоплена пісаў. Напэўна, не па тэме, але да яго Паліна наўрад ці прыдзірацца будзе. Антоху здавалася, што часам яна Сеўку пабойвалася, а аднойчы нават збянтэжылася, калі той знайшоў у яе памылку. Рогаў ёй вельмі ціха сказаў на перапынку, толькі Антоха і чуў, але матэматычка залілася чырванню і яшчэ больш стала падобнай на адзінаццацікласніцу.
Антоха абвёў клас поўным адчаю позіркам. «Пара» перад самымі канікуламі яму была патрэбна, як шпоры зайцу. Ён ужо амаль пераканаў бацьку ў неабходнасці набыць новы мабільнік для сына, а тут такі аблом. Усе старанна адводзілі вочы. Толькі новенькая дзяўчынка са смешным імем Лёля глядзела на яго падбадзёрваючым позіркам і нават падміргнула.
«Даць бы табе ў вока, — змрочна падумаў Антоха. — Знайшла час падміргваць!»
Але чамусьці працягваў глядзець на яе, хоць глядзець асабліва і не было на што: дзяўчынка як дзяўчынка. Росту сярэдняга, не тоўстая і не худая. Белабрысая, вейкі і бровы амаль не бачныя, толькі вочы нейкія дзіўныя, адразу і не зразумееш, куды яны глядзяць. Прыкрыўшыся ад настаўніцы кніжкаю, Лёля займалася звычайным дзяўчынкавым глупствам — хутка-хутка вязала хітры вузельчык з нейкай нітачкі. Пры гэтым губы яе варушыліся, быццам яна расказвала верш на хуткасць, а шэрыя вочы імкліва наліваліся свінцом. Відовішча аказалася такім заварожваючым, што Антоха, нягледзячы на ўсю сур'ёзнасць сітуацыі, не мог адарваць ад яго позірку.
— Ну, калі гэтак... — злавесна пачала матэматычка.
У Волкава ўсё сціснулася ўсярэдзіне ад крыўды і несправядлівасці.
Пальцы і губы Лёлі заварушыліся з яшчэ большай хуткасцю.
— ...будзе лагічным, Волкаў...
«Не маеце права!» — хацеў абурыцца Антоха, але не паспеў. Лёля рэзка тарганула за кончыкі ніткі, тая выпрасталася без адзінага следу вузельчыка... і Паліна Андрэеўна раптам збілася з думкі. Настаўніца змоўкла, відавочна, імкнучыся ўспомніць, пра што яна зараз казала, пацерла лоб і з нейкім нават здзіўленнем утаропілася на Антоху.
А ўвесь клас утаропіўся на яе. Паліна славілася сваёй лагічнасцю і непрабівальнасцю.
Да шчасця для ўсіх, тут грымнуў званок. А то невядома яшчэ, чым бы ўсё гэта закончылася.
— Усе вольныя, — прамармытала матэматычка і імкліва выскачыла з класа.
На вялікім перапынку Антоха спачатку аблаяў Сеўку:
— Ты геній ці хто?
— А? — удакладніў Сеўка, спуджана азіраючыся. — А дзе геаметрыя?
— Скончылася ўжо!
Рогаў пачаў паспешліва закідваць у рукзак кніжкі:
— Вух ты... А я, разумееш, тут адну формулку калупаў...
Антоха толькі ўздыхнуў. Сеўка, наогул кажучы, някепскі: адданы і памяркоўны. Толькі надта ж няўклюдны. Доўгі, няскладны, ні кроплі мускулаў, галава як у іншапланецяніна, ды яшчэ акуляры гэтыя недарэчныя. Хіба цяжка бацькоў на лінзы раскруціць? Яны на свайго вундэркінда надыхацца не могуць. І яшчэ худы, як згаладалая трэска. Нават на фоне сухаватага Антохі Сеўка здаваўся каласком на ветры.
— Пакуль ты са сваёй фізікай забаўляўся, твайму лепшаму сябру ледзь «пару» ў апошні дзень чвэрці не ўляпілі!
— Не фізікаю, а хіміяй. Там, разумееш... — Сеўка спахапіўся, нават рукзак з рук выпусціў. — Як «пару»? За што?
— Паліна патрабавала доказ тэарэмы Піфагора. Такі, каб яна не ведала.
Сеўка жаласна паглядзеў у Антохавы вочы.
— Абышлося, — супакоіў яго Волкаў. — Гэтая... новенькая выратавала.
Рогаў радасна вярнуўся да рукзака:
— Крута... А як?
— А вось гэта мы зараз дазнаемся. За мной!
* * *
Лёлю яны знайшлі там, дзе тоўпілася паўшколы — каля агароджвання вакол дуба. Яна глядзела кудысьці на яго верхавіну і вельмі сур'ёзна слухала аднакласніка, які з важным выглядам прамаўляў:
— Разумееш, яны спачатку хацелі голле спілаваць, а потым узяліся за ствол, але пілка не працуе. Яны ўжо трэцюю пілку памянялі...
Тут расказчык заўважыў, што да яго рашуча набліжаецца Антоха, і правільна ацаніў сітуацыю. Хуценька знік. Лёля, трошкі здзіўленая такім раптоўным завяршэннем размовы, азірнулася цераз плячо, пабачыла Антоху з Сеўкаю і весела пасміхнулася.
— Не паваляць яны яго, — сказала яна з такім выглядам, як быццам паведаміла пра выздараўленне блізкага родзіча. — Дарэмна толькі час змарнуюць!
Яе шэрыя вочы на вуліцы раптам аказаліся ярка-зялёнымі.
— Ага, — сказаў Антоха. — Лохі яны. Думаюць, у казку патрапілі...
Ён і сам не хацеў, каб дуб спілавалі, але чамусьці быў незадаволены Лёлінай радасцю. Як быццам яна лепей за яго ўсё тут ведала. Лёля адразу ж спахмурнела і пачала зноў разглядваць дуб, але ў Волкава засталося непрыемнае адчуванне, што белабрысая патыліца не выпускае яго з поля зроку.
— Дзякуй, — дадаў Антоха. — Выручыла.
— Выручыла, — кіўнула Лёля, не адрываючы позірку ад дуба.
Антоху рабілася ўсё больш няўтульна. Сеўка, замест таго, каб дапамагчы, пазадаваць пытанні, стаяў, вытарашчыўшы вочы. «Зноў штосьці прыдумаў, — паморшчыўся Антоха. — Што за звычка такая, думаць без супынку. А паразмаўляць?» Але распачатую размову трэба было давесці да канца.
— Я цябе таксама калі-небудзь выручу, — раптам ляпнуў ён.
Лёля не стала хіхікаць, толькі вельмі сур'ёзна ўдакладніла:
— Слова даеш?
— Зуб даю, — буркнуў Антоха.
— Зуб непатрэбны. Мне тваё слова трэба. Даеш?
— Даю, — пагадзіўся Антоха.
«Хоць бы павярнулася!» — падумаў ён. Антоха ўжо з хвіліну глядзеў туды ж, куды і яна, але нічога займальнага не бачыў. Дуб як дуб. Вузлаваты, месцамі патрэсканы. На галінах сям-там — рудое, быццам бляшанае мінулагодняе лісце. Не дрэва, а манумент.
— Выдатна, — Лёля, не гледзячы, выцягнула з кішэні ўжо знаёмую нітку і спрытна завязала на ёй просценькі вузельчык.
Пасля чаго нітка знікла ў яе кішэні. На Антоху яна так і не зірнула. Гэта было ўжо верхам няветлівасці. Волкаву нават схацелася згадаць дзяцінства і таргануць Лёлю за коску. Косы — тоўстыя і бліскучыя — самі прасіліся ў руку.
— Слухай, — рэзка запытаўся Антоха, — а як ты гэта правярнула? Ну... цяпер, на матэматыцы?
Магчыма, Лёля і адказала б, але тут прачнуўся Сеўка.
— Слова! — радасна паведаміў ён. — Вядома, слова!
Тут ужо і Лёля азірнулася, і Антоха, ды і ўвогуле ўсе, хто апынуўся паблізу. У Рогава быў выгляд чалавека, які толькі што пакарыў самую высокую гару свету.
— Я пра тэарэму Піфагора! — растлумачыў ён трошкі цішэй. — Сума квадратаў катэтаў раўняецца квадрату гіпатэнузы, так?
Лёля і Антоха сінхронна кіўнулі.
— У слове «катэт» пяць літар, — працягнуў Сеўка. — У слове «гіпатэнуза» — дзесяць. Кожная літара ўпісана ў квадрацік, так? Значыцца, два «катэты»— гэта дзесяць квадрацікаў. І адна «гіпатэнуза» — дзесяць. Сума квадратаў катэтаў роўная квадрату гіпатэнузы!
Рогаў пераможна захіхікаў. Усе, хто стаяў наўкол, паглядзелі на яго са спачуваннем. Сеўку ў школе любілі. Хоць і быў выдатнікам, і атрымліваў дыпломы на алімпіядах, гэта не раздражняла. Відаць, з-за Сеўкавай дзіцячай наіўнасці і непасрэднасці. Ён вучыўся не таму, што прымушалі бацькі, і не каб пакрасавацца — як, напрыклад, Машка, — Рогаву было проста цікава. Ён гуляў у формулы, як іншыя гулялі ў салдацікаў. Гэта было дзіўна, але натуральна. Праўда, усе астатнія ўжо адклалі салдацікаў, а Сеўка ўсё ніяк не мог нагуляцца, усё чараваў над сваімі закавыкамі. З-за гэтага і жарты ў яго былі... дзіўныя.
Звычайна пасля жарту Рогава павісала няёмкая цішыня (не здзекавацца ж з небаракі! ), але на гэты раз традыцыя была парушана. Лёля разрагаталася так шчыра, што і ўсе астатнія не ўтрымаліся. Хто пахіхікваў у кулак, а хто і падтрымаў Лёлю. Нават Антоха проці сваёй волі пасміхнуўся. Ён, зразумела, тут жа зноўку стаў сур'ёзным, строга паглядзеў на Лёлю...
Вочы ў яе гарэлі ясным ізумрудным святлом.
* * *
Апошнім урокам была гісторыя. Тэма так сабе, пра старажытных славянскіх багоў, ды і Мацвей Ільіч, як звычайна, не надта цікавіўся вучнямі — бубніў штосьці сабе ў вусы. Да таго ж сёння ў яго з'явілася жаданне весці ўрок на беларускай мове (такое з ім здаралася праз два разы на трэці), таму амаль ніхто і не імкнуўся слухаць.
Антоха прыдзірліва агледзеў клас, быццам важак чараду. Усе дурэлі па меры сіл, але без фанатызму: па калідорах мог хадзіць дырэктар. Зойдзе — мала не падасца. Толькі маленькая чарнявая зубрылка Маша, пакутліва скрывіўшыся і прыкрываючы левае вуха ад шуму, штосьці страчыла ў сшытку.
І Лёля...
Яна нічога не пісала, сядзела за сваёй другой партай, склаўшы рукі перад сабою адну на другую, як вучаць у першым класе, і вельмі ўважліва слухала. Часам ківала, часам злёгку пакачвала галавой, ад чаго яе косы падрыгвалі, як дзве вельмі ўважлівыя, але зусім не небяспечныя вужакі.
Антоха перагнуўся да Сеўкі, які сядзеў спераду і штосьці энергічна драпаў на паперцы, не балюча шчоўкнуў яго па патыліцы. Той азірнуўся і заміргаў, імкнучыся зразумець, дзе ён і чаго ад яго хочуць.
— Як табе новенькая? — шэптам запытаўся Антоха.
Шаптаў ён не з-за боязі перад гісторыкам, а каб суседзі не падслухалі. Пачнуцца потым падколкі, намёкі...Ён, вядома, хутка па галаве настукае балбатунам — толькі ж іх не заўжды за руку схопіш.
— Ды нармальная як быццам, — адказаў Сеўка і збіраўся вярнуцца да свайго драпання, але Антоха яго затрымаў.
— Нічога дзіўнага ў ёй не прыкмячаеш?
Рогаў зразумеў, што так хутка ад яго не адчэпяцца, сумленна ўтаропіўся на патыліцу Лёлі. Тая, быццам адчула позірк, азірнулася, падміргнула і прыклала палец да вуснаў. Пасля чаго зноўку вярнулася да гісторыі.
— Нармальная дзяўчынка, — пераканана сказаў Сеўка. — Не зануда. Воўк, мне трошкі-трошкі засталося, можна я дапішу?
Антоха адпусціў Рогава. Усё роўна карысці ад яго... Волкаў задумаўся. Усіх, хто яго акружаў, ён прывык раскладваць па катэгорыях: «сябры», «ворагі», альбо «ніхто». Сеўка ці Мішка былі сябрамі. Зрэдку трапляліся ворагі. Астатніх можна смела лічыць «нікім». Але вось новенькая... Яна відавочна не адносіцца да катэгорыі «ніхто». Але і сябрам ці ворагам Антоха таксама не адважваўся яе прызнаць. Гэта яго і нервавала. Ён проста абавязаны быў зразумець, якою фарбай пафарбаваць Лёлю: белаю ці чорнаю...
Мацвей Ільіч стаяў насупраць Лёлі і размаўляў толькі з ёю. Яна сядзела нерухома і ўбірала кожнае слова, як сухая зямля ваду. Антоха спахмурнеў. Ну сапраўды, нармальная дзяўчынка. Дапамагла яму проста так... Незразумела, як у яе гэта атрымалася... Гіпноз, відаць, нейкі. Потым Сеўку таксама, у прынцыпе, выручыла, над яго дзіўнаватым жартам пасмяялася.
І ўсё роўна. Штосьці ў ёй не гэтак. Надта вольна новенькая сябе з Антохаю паводзіць. Астатнія дзяўчынкі яго пабойваюцца. Некаторыя задзіраюцца, нават вякаюць нешта, як Машка, але баяцца, гэта факт. Ён гэта нутром чуе.
Асабліва пасля той бойкі з дзесяцікласнікам.
Адзін хлапец з паралельнага спрабаваў дражніць Сеўку. Штосьці зусім неарыгінальнае, кшталту «Акулярык, у адным месцы шарык!». Волкаў крыўдзіцеля нават не біў, узяў за шкірку, злёгку страсянуў і ў вочы паглядзеў. Ён умеў так паглядзець, каб у чалавека паджылкі трэсціся пачалі. А потым аказалася, што ў хлапца і старэйшы брат такі ж самы ёлупень. Пасля школы падлавіў Антоху. «Зараз, — кажа, — я цябе ветлівасці вучыць буду».
Антоха, можа, і не стаў бы лезці ў бутэльку. Жыццё навучыла яго адступаць перад тупой сілай, захоўваючы годнасць. Але на гэты раз сітуацыя была асаблівая: дзесяцікласнік злавіў яго на вачах ва ўсяго класа. Калі б Антоха цяпер падціснуў хвост, дык усё, канец рэпутацыі. Таму ён сціснуў кулакі так, што пазногці ўпіліся ў далоні, і папёр на здаравяка. Моўчкі, без звычайных «бачылі мы такіх!», «ды ў мяне брат дэсантура!». Проста ішоў і звярэў. У бойцы гэта галоўнае. Не тэхніка ўдару, нават не сіла — а вось такое азвярэнне.
Трэба было паспець завесці сябе вельмі хутка, каб ударыць першым. Потым такога шансу магло і не з'явіцца. Але ўдарыць Антоха не паспеў. Дзесяцікласнік чамусьці хутка стушаваўся і адступіў са словамі: «Псіх, ці што?». Волкаў спачатку нават не зразумеў, у чым справа, толькі раззлаваўся, што трэба рабіць лішні крок. Яшчэ адзін. І яшчэ. А потым стаяў і здзіўлена глядзеў на спіну, якая хутка аддалялася. Каб выплюхнуць назапашаную злосць, давялося з рыканнем прабегчы круг гонару пад улюлюканне аднакласнікаў, поўнае захаплення. Прабежка не дапамагла, Антоха кінуўся на дуб і хвілін пяць драпаў і біў яго — толькі тады адпусціла...
...Перад вачамі нешта шчоўкнула. Антоха ўздрыгнуў і ачомаўся. З другой парты яму весела пасміхалася Лёля, над якою разгублена навісаў гісторык.
— Гэта вы навошта? — запытаўся ён.
— Выбачайце! — як нічога і не было адказала Лёля. — Гэта так... Дык вы пра калаўрот нешта тлумачылі!
— Калаўрот, — Мацвей Ільіч часта заміргаў. — Гэта, вы бачыце, такая рэч...
Пасля ўрокаў усе зноўку кінуліся глядзець на бітву з дубам. Уласна кажучы, глядзець ужо не было на што: рабочыя бясследна зніклі, зняўшы агароджванне, толькі школьны вартаўнік Васіль Васільевіч задумліва разглядваў галіну, на якой бачыліся няўпэўненыя сляды пілы.
Выгляд у яго быў такі важны, што ніхто з вучняў не адважыўся дазнацца падрабязнасці: прыйдуць рабочыя яшчэ ці не. Але ён сам раптам сказаў, звяртаючыся незразумела да каго:
— Не зваляць яны дуб. Зачараваны ён.
Вечарам на ганку гімназіі на традыцыйным зборышчы было шматлюдна. У асноўным тут тусаваліся старшакласнікі, а малеча кшталту сяміклашак прыходзілі з прынцыпу, проста таму, што іх адтуль з усіх бакоў праганялі. Іх гналі старэйшыя:
— Гэй, малеча, вам ужо спаць пара...
Іх гналі настаўнікі:
— Каб вас болей на гэтых шабашніках не бачылі!
Іх не пускалі бацькі:
— Я табе быць дома ў колькі сказала, га-а?
Але менавіта таму нахабным сямікласнікам зборышча было як мёдам намазана. І нават калі вечарам яны збіраліся дзесьці ў іншым месцы, дык пастаянна дрэйфавалі ў бок школы, як быццам нехта чараваў па вечарах на школьным ганку.
Якіх толькі плётак тут не расказвалі!
Якіх толькі планаў не строілі!
Якія геніяльныя пражэкты распрацоўваліся да самых дробязей!
Якія жахлівыя спосабы адпомсціць і пакараць!
Ці, наадварот, уратаваць і ўзнагародзіць...
Карацей, прыйдзеш на зборышча — і праз пяць хвілін ты ўжо цалкам у курсе апошніх школьных падзей.
— Чулі, Ірачку застукалі ўчора ў кіно з дзесяцікласнікам. Кажуць, яна ледзь пад крэсла не залезла ад жаху...
Прыгажуня Ірачка, педагог-арганізатар, была вядомая тым, што па ёй сохлі амаль усе старшакласнікі школы. Уласна, яна была літаральна на некалькі гадоў старэйшай за іх, і пакутліва чырванела кожны раз, калі яе імкнуліся запрасіць на спатканне. Але дзе яна — тыпу настаўнік, а дзе яны — яшчэ школьнікі...
Плётку пераказвалі і перамолвалі, яна абрастала ўсё новымі падрабязнасцямі, дзяўчынкі сыкалі атрутай у бок Ірачкі, хлопчыкі злосна зайздросцілі яе кавалеру.
Перамыўшы ўсе костачкі бедалазе Іры, пераключыліся на матэматычку Паліну Андрэеўну, якая «канчаткова азвярэла» і «сёння зусім з ланцуга сарвалася». Устроіла ў дзявятых класах такое бліц-апытанне, што нават выдатнікі выходзілі з кабінета з успацелым ілбом і дрыжачымі каленкамі. Бедныя троечнікі гінулі смерцю храбрых яшчэ да заканчэння ўрока.
Потым размова чамусьці перамясцілася на дуб. Абмеркавалі, што з ім імкнуліся зрабіць гора-дрывасекі і што яны пры гэтым казалі. Прыйшлі да высновы, што дуб як быццам і не перашкаджае, толькі з-за яго ва ўнутраным дворыку гімназіі заўжды цень і немагчыма ў штосьці пагуляць. Рэдкі валанчык далятаў да сярэдзіны дуба і вяртаўся назад, рэдкаму мячу ўдавалася не застрагнуць у голлі.
А кожную восень дуб уяўляў сабою развясёлае відовішча. Лісце ападала, засцілаючы роўным тоўстым дываном увесь двор, затое станавілася бачна, што на галінах вісяць: самалёцікі, стужачкі , нечыя штаны, чыісьці кеды, сшыткі... Ачыстка дуба была важнаю часткаю традыцыйнага восеньскага суботніка — і шыкоўнаю забаваю.
Увогуле, гімназісты дуб любілі, і невядома чаму ўсе пачалі абмяркоўваць, як можна зваліць няшчаснае дрэва. Варыянтаў было прапанавана мноства, усе яны здзіўлялі вынаходлівасцю і крыважэрнасцю.
Якраз тут Антоха ў размову і ўлез, не ўтрымаўся. Да гэтага яшчэ атрымлівалася не звяртаць на сябе ўвагу, але калі гаворка пайшла пра арганізацыю скіраванага выбуху... Тады ён і зразумеў, што без яго гэткае мерапрыемства адбыцца проста не можа!
— А ты куды лезеш, малы? — паімкнуўся адштурхнуць Антоху нейкі дзесяцікласнік. — Не бачыш, тут дарослыя людзі размаўляюць.
Антоха насупіўся:
— Ага-ага... Размаўляюць. А зрабіць нічога не могуць. Дзесяцікласнік наважыўся было даць нахабнаму хлапчуку «ляшча», але чамусьці не стаў гэтага рабіць. Толькі запытаўся яхідна:
— А ты, значыцца, можаш?
Перад вачамі Волкава прамільгнулі формулы ў сшытку Сеўкі.
— Магу!
Цяпер на яго глядзелі з цікавасцю. Дзесяцікласнік, з якім Антоха зачапіўся першым, недаверліва адтапырыў губу:
— Угу-у... Мог адзін такі. Балбатун.
Антоха адчуў, як набухла жылка на скроні і пачаў гарэць твар.
— Забіліся? — сказаў ён, стараючыся, каб голас не дрыжаў.
У яго заўжды дрыжаў голас, калі ён заводзіўся. Сёй-той лічыў, што гэта ад баязлівасці — за што і атрымліваў па поўнай праграме. Дзесяцікласнік, здаецца, таксама вырашыў, што ў Антохі паджылкі затрэсліся. Таму ён пагадзіўся хутка і весела.
— Забіліся! — ён працягнуў Волкаву руку. — Калі заўтра...
— ...паслязаўтра! — запярэчыў Волкаў, паціскаючы руку.
Яго сапернік пасміхнуўся:
— Добра. Калі паслязаўтра дуб будзе стаяць на месцы — атрымаеш пэндэля. Пры ўсіх, вось тут жа!
Антоха толькі мацней сціснуў руку і дадаў:
— А калі не будзе — табе пэндэля!
— Не пытанне! Разбіце, мужыкі!
«Мужыкі» ахвотна разбілі.
Волкаў імкліва пайшоў, амаль пабег, ад ганка.
— І ўлічы: я цябе запомніў! — крыкнуў яму ўслед дзесяцікласнік.
Антоха не адказаў. Яму трэба было тэрмінова паставіць задачу Сеўку. У цемры ён міма кагосьці праскочыў, але не стаў спыняцца.

Глава 2
ЯК ЗВАЛІЦЬ ДУБ
Сеўка доўга не мог урубіцца, што ад яго хоча сябар на ноч гледзячы.
— Формулы? — здзіўляўся ён. — Якія формулы? Я зараз тут адну праграмку пішу, да чаго тут формулы? І ўвогуле, канікулы ўжо!
Тут Сеўка занепакоіўся і ўтаропіўся на насценны каляндар — ці дакладна канікулы, ці ён зноў нешта пераблытаў.
— Ды канікулы, канікулы, — супакоіў яго Антоха, — але мне патрэбна дуб узарваць.
Сеўка ад такога паведамлення ўвогуле ашалеў. Давялося расказваць яму ўсё па чарзе: пра зборышча, пра спрэчку, пра тое, што старшакласнікаў пара правучыць...
— А-а-а! — зразумеў Сеўка. — Дык табе ўзрыўчатка патрэбна?! Трэба падумаць.
— Пачакай, — пахаладзеў Антоха, — а тыя формулы, якія ты ўвесь дзень пісаў... хіба гэта не ўзрыўчатка?
— Не, — здзівіўся Сеўка, — чаму ўзрыўчатка? Гэта спосаб хуткага аднаўлення металаў з раствораў.
Некалькі хвілін Сеўка і Антоха пільна глядзелі адзін на аднаго. Сеўка не мог зразумець, чаго Волкаў вырашыў, што ён займаецца вынаходніцтвам узрыўчаткі, а Антоха не мог зразумець, што яшчэ, акрамя ўзрыўчаткі, можна вынаходзіць.
— Так, — сказаў нарэшце Антоха. — А ўзрыўчатку можаш прыдумаць?
— А што яе прыдумваць? Усё даўно прыдумана. Пайшлі.
І пачалася марока. Спачатку яны гадзіну капаліся ў Інтэрнэце, потым выбіралі самы надзейны спосаб... А потым прыйшоў Сеўкаў бацька і адправіў Антоху дамоў. Яшчэ адчытаў за тое, што той мабільнік не бярэ, і Волкаву-старэйшаму даводзіцца тузаць Рогава-старэйшага.
Антоха выбег з пад'езда і ледзь не наскочыў на панурую Лёлю.
Размаўляць з ёю не хацелася, ён збіраўся абысці яе, але Лёля схапіла яго за рукаў і патрабавальна сказала:
— Не чапай дуб!
— А то што? — агрызнуўся Антоха. — Настукаеш?
Трэба было б вырвацца, але ён баяўся за сваю куртку — Лёля трымала яе вельмі моцна. Хутчэй рукаў адарвецца, чым гэтая зануда.
— Не чапай дуб, — ужо запатрабавала, а не папрасіла дзяўчынка. — А не то кепска будзе. Усім.
Антоха ўсё-ткі вырваў рукаў.
— Дык што кепска? Яшчэ дзякуй нам скажуць, калі мы яго павалім! Вунь рабочыя цэлы дзень пракалупаліся...
Лёля пакачала галавою. Тут ён зразумеў, што апраўдваецца перад гэтаю ненармальнай, і раз'юшыўся.
— Дык што ж будзе?! Што?!
— Я не ведаю, — сказала яна ціха. — Але будзе кепска.
Антоха фыркнуў і пакрочыў да свайго дома. Горш за ўсё, што ён і сам у глыбіні душы адчуваў, што не трэба чапаць дуб, што Лёля мае рацыю. «І што цяпер? — злосна падумаў ён. — Атрымліваць пэндэля на зборышчы? Ну ўжо не!»
* * *
Увесь наступны дзень ён правёў бягом. Сеўка раз-пораз пасылаў Антоху то ў магазін за ацэтонам, то ў аптэку за нейкімі таблеткамі, то зноў у гасмаг за ўсялякаю лухтою... Антоха, не паказваючы, злаваўся — няўжо цяжка было адразу скеміць, што спатрэбіцца?! Але абурэнне трымаў пры сабе. Рогаў у стане творчага пад'ёму наогул мала што цяміў. А калі яго, барані Божа, вывесці з гэтага стану — пішы прапала. Завісне на паўдня. У такія імгненні ён нагадваў нейкага жырафа-мутанта: вочы пустыя, бяздумныя, толькі вялікая галава на надта ж доўгай шыі злёгку пакачваецца.
Добра яшчэ, што рогаўскія бацькі з Сеўкавым малодшым братам з'ехалі з выпадку добрага надвор'я на дачу да Волкавых — а то давялося б хлусіць пра дамашнюю працу па хіміі. І добра, што частка рэактываў знайшлася ў Сеўкі ў кладоўцы, дзе ён абсталяваў сапраўдную лабараторыю, інакш Антоху давялося б у два разы актыўней бегаць па магазінах.
А яшчэ Антоху страшэнна раздражняла Лёля. Яна болей не спрабавала з ім загаворваць, проста сядзела на лаўцы каля пад'езда і глядзела ў зямлю панурымі, як лужыны, вачамі.
Нарэшце ўсё неабходнае было адабрана і праверана (Сеўка доўга змешваў нейкія вадкасці і прыдзірліва вывучаў белы асадак, які атрымаўся пры гэтым).
— Пацягне! — важна сказаў Сеўка.
Антоха натхніўся, але аказалася, што гэта толькі пачатак. Далей пайшла праца нудная і марудная: Сеўка пераліў змесціва вялікай смярдзючай бутэлькі ў эмаліраваную каструлю і пачаў акуратненька распускаць у ёй таблеткі, прынесеныя з аптэкі.
— Ды высып ты іх усе адразу! — не вытрымаў Антоха.
— Нельга, — замагільна адказаў Сеўка. — Рэакцыя экзатэрмічная... Калі перагрэецца — ірвануць можа.
Пасля распускання таблетак Сеўка адвалок каструлю ў ванны пакой, накідаў у яе ільду з халадзільніка і пачаў патроху даліваць ацэтон. Антоха завыў ад бяссілля. Да шчасця, тут пазваніў Мішка і пацікавіўся, чаму іх няма ў сетцы — яму не было з кім у «Контру» паганяць. Антоха ўзрадаваўся Мішку як роднаму і запатрабаваў, каб той зараз жа прыйшоў да Сеўкі. Шчыра кажучы, ён не толькі шукаў суразмоўцу на час, пакуль Сеўка хімічыць. Мяркуючы па прыгатаваннях, узрыўчатка павінна была атрымацца надзвычай цяжкай, не самаму ж яе цягнуць? Пераноска цяжкасцей — праца якраз для Беркіна. А чалавек ён надзейны, хоць і замаруджаны.
Мішка, даведаўшыся аб грандыёзных планах па ўзрыве дуба, шчыра захапіўся і палез назіраць за маніпуляцыямі Сеўкі. Яны з Антохаю засталі Сеўку за дзіўным заняткам — ён трымаў пад струменем вады анучку, у якую было штосьці загорнута, час ад часу падносіў яе да рота, лізаў, задумваўся і вяртаў анучку пад струмень.
— Ты чаго? — здзівіўся Мішка.
Сеўка замест адказу тут жа сунуў яму анучку:
— Лізні!
Мішка скасавурыўся на Антоху, атрымаў ад яго ківок, які падбадзёрваў, і толькі пасля гэтага лізнуў.
— Ну як? — запытаўся Сеўка. — Не кісла?
— Не-а.
Сеўка радасна закрыў кран.
— Усё! — сказаў ён. — Цяпер сушыць будзем.
І разгарнуў анучку. У ёй аказаўся мокры белы парашок.
«Не гэтак ужо яе і шмат атрымалася, — падумаў Антоха , — дарэмна Мішку клікаў».
— Бікфордаў шнур патрэбен, — сказаў Сеўка. — Трэба яшчэ куды-нікуды збегаць...
«Не, не дарэмна Мішку клікаў», — падумаў Антоха і выштурхнуў Беркіна наперад.
— Пайдзі ў кіёск, — працягнуў Сеўка, сагнуўшыся на манер пытальніка і пазіраючы Мішку кудысьці ў жывот, — купі там газет.
— Сённяшніх? — удакладніў Мішка.
— Любых, — адмахнуўся Сеўка, — папера патрэбна.
Як толькі цяльпук Мішка прыцягнуў «любых газет», Сеўка дастаў з загашнікаў сялітру, прамачыў ёю паперу і скруціў з яе амаль сапраўдны бікфордаў шнур.
Тым часам узрыўчатка высахла. На гэты раз Сеўка стаў яе плавіць. Антоха ўжо знемагаў ад нецярплівасці. Нават марудлівага Мішку доўгая падрыхтоўка замучыла.
— Можа, у «Контру»? — нясмела прапанаваў ён, назіраючы за маніпуляцыямі Сеўкі.
Яны згулялі, але не ў «Контру», а ў «Як дастаць студэнта», прычым за клавіятураю сядзеў Антоха, а Мішка ў меру экспрэсіўна хварэў, асцярожна размахваючы рукамі — у памяці яшчэ ясна жыў успамін пра той выпадак, калі Мішка выпадкова скінуў з паліцы нейкі патрэбны Сеўку надта ж крохкі макет.
Але тут зноўку з'явіўся Сеўка і адправіў Мішку ў гастраном за драўнінным вугалем, Антоху — у гаражы за саляркаю, а сам узяўся за напільнік і алюмініевую трубку...
...Калі пад вечар бомба была гатовая, усе трое ўжо і не рады былі, што ўзяліся за гэтую справу.
— Можа, заўтра рванем? — жаласна папрасіў Сеўка.
Ён раптам адчуў, што дзіка стаміўся. Антоха маладушна павагаўся, але потым згадаў пра пэндаль і цвёрда сказаў:
— Ніякіх заўтра! Вось перакусім — і пойдзем!
Заўважыўшы няўпэўненасць на тварах Сеўкі і Мішкі, дадаў любімую прыказку:
— Што думалі — у казку трапілі?..
