author Ніна РЫБІК
title ПАМІЖ ДНЁМ І НОЧЧУ
genre Аповесць

Дзень…
Надзея, здаецца, рыхтавалася да сустрэчы гэтага Новага года, як ніколі. Не таму, што хацелася свята, як некалі, калі была зусім маладой. Усё гэта даўно мінула, і цяпер адчувалася толькі стомленасць і лёгкі сум: ну вось, і яшчэ адзін год прайшоў, і ты крыху пастарэла…
Але гэтая перадсвяточная мітусня з ёлкамі, клопатамі пра святочны стол, падарункамі зацягвала ў свой вір, і яна, як і ўсе, хадзіла па магазінах, выбірала нейкія сувеніры, купляла прысмакі, а дома прыбірала штучнымі бліскаўкамі штучную, як і гэтае свята, ёлку — ад натуральнай даўно адмовілася, як толькі выраслі дзеці. Ці, хаця, адмовілася яшчэ раней — як не стала каму прыносіць у дом разам з марозным водарам свежасці і свята сапраўдную лясную ёлку, устанаўліваць ва ўсеагульнай радаснай сумяціцы, затым, як пачнуць асыпацца іголкі, прыбіраць, выносіць…
Настрою не было ніякага. Гэта ў дзяцінстве верыш у Дзеда Мароза, у маладосці — у цуды, у шчаслівае каханне на ўсё жыццё. А яна, Надзея, свой ліміт цудаў, падобна, выбрала. «Дый ці былі яны калі?» — спытала сама сябе з горкай усмешкай. І тут жа схамянулася: а як жа, былі! Сустрэча з Віцем — хіба не цуд?
…Яна да таго часу была развядзёнкай з двума дзецьмі на руках. За плячыма — кароткае замужжа: калі б не штамп у пашпарце ды не жэўжыкі-блізняты, Надзея б сама, пэўна, засумнявалася, ці было яно? Ці Паўлік ёй толькі прысніўся?
…Пазнаёміліся яны на танцах, калі ён прыехаў пасля тэхнікума працаваць брыгадзірам да іх у вёску. Яна, не дабраўшы аднаго бала пры паступленні ў інстытут, каб не губляць год, уладкавалася ў школу важатай і рыхтавалася штурмаваць свой запаветны наргас.
Каханне ўварвалася ў яе жыццё, як навальніца, калі свету белага не відаць, не чуваць нічога навокал, калі ўсё перастае існаваць, акрамя яркай бліскавіцы — яго, адзінага, каханага…
Сустракаліся яны, можа, з месяц. А потым — яна зацяжарыла, а яго ў армію забралі. Божа, якая ганьба — яна ж у школе, з дзецьмі працуе, які прыклад падае сваім піянерам і камсамольцам! 
Ён усё зразумеў, прыехаў у кароткатэрміновы водпуск, яны спехам распісаліся ў сельсавеце, бацькі зладзілі сякую-такую вечарыну для самых блізкіх: якое ўжо там вяселле, калі ў маладой жывот на нос лезе, а жаніх назаўтра назад у войска ад'язджае?
Яна нарадзіла двайнят, двух бялявых хлопчыкаў — віхурыстых, сінявокіх, маленькіх таткавых копій. Пісала Паўліку пяшчотныя лісты, абводзіла алоўкам ручкі малышоў: татка, мы цябе чакаем! Ён таксама пісаў — коратка, суха, расказваў, што цяжка, што стамляецца і не мае часу… І чым менш заставалася да заканчэння службы, тым радзей прыходзілі ад яго весткі. А затым і зусім зніклі. Яна не магла зразумець, чаму, хвалявалася — мо з ім што здарылася, ужо ж даўно павінен прыехаць? Пісала на Паўлікаў хатні адрас, расказвала пра дзяцей, пытала, чаму ён не едзе, у чым справа? А аднойчы замест адказу прыйшла позва ў суд: Паўлік падаў на развод.
Яна была ў шоку: як так? Чаму? Не хацеў вяртацца да яе з дзецьмі — дык ніхто ж і не прымушаў, на вяроўцы не цягнуў. Але ж вось каб так, як заяц у кусты — не магла зразумець! Калі разлюбіў — ці не любіў увогуле, ну, сустрэў іншую — дык чаму нельга было ўсё сказаць? Няўжо яна не заслужыла шчырай размовы ці хоць бы звычайнага пісьма, калі ў вочы глядзець сорамна? А дзеці — што ім сказаць, як растлумачыць, калі падрастуць, хто іх татка і дзе ён?
Ад сораму і горычы яна з'ехала з дзецьмі ў горад — дзякуй богу, тады яшчэ жыла маміна сястра, сардэчная адзінокая цётка Таня, якая дапамагла Надзеі паступіць у інстытут на завочнае і закончыць яго, уладкавацца на працу вядучым эканамістам ў адной перспектыўнай арганізацыі. Пакуль цётачка жыла, яна была для Надзеі як анёл-ахоўнік: забірала малых з садка, калі ёй трэба было затрымацца на рабоце, варыла ім абед, калі ў мамы была сесія ці тэрміновая камандзіроўка, вадзіла хлопчыкаў у парк і кіно, чытала ім казкі. І нават кватэру сваю пасля смерці завяшчала ім — дзякуючы гэтаму Надзі не давялося з дзецьмі бадзяцца па прыватных. За ўсё гэта яна была бязмежна ўдзячна цётцы Тані.
Надзея паступова звыклася са сваім лёсам, здаецца, нават пераканала сябе, што ў яе ўсё добра: цікавая работа, цудоўныя дзеці…
Паўліка яна амаль зусім забыла, і яму даўно даравала — толькі зразумець, чаму ён так зрабіў, да гэтага часу не магла. Таму да ўсіх мужчын ставілася вельмі насцярожана, за што ў калектыве, у якім працавала, атрымала мянушку «дзікарка». Не, у звычайным будзённым жыцці мужчыны былі для яе добрымі таварышамі. З імі ёй было лёгка працаваць, яны дапамагалі, калі Надзея нешта не разумела — і яна плаціла ім тым жа: калі трэба было каго «падстрахаваць» — «падстрахоўвала», зрабіць нейкую руцінную работу, якую мужчыны чамусьці больш за ўсё не любілі, рабіла за іх. На карпаратыўных вечарынках яна разам з усімі весялілася, танцавала, жартавала.
Але варта было каму-небудзь з мужчын пачаць аказваць ёй хоць нейкія асаблівыя знакі ўвагі, Надзя адразу рабілася калючай, як вожык, маўклівай, і адразу збягала дамоў. Ніхто не мог зразумець, чаму яна так сябе паводзіць — а яна і не спрабавала нікому нічога тлумачыць. Ну, сапраўды, не расказваць жа, што як толькі бачыць хаця які пробліск зацікаўленасці ў вачах мужчыны да сябе, ёй адразу ўзгадваюцца пяшчотныя Паўлікавы вочы, яго дужыя рукі, яна чуе пранікнёныя словы кахання, якія ён шаптаў ёй тымі незабыўнымі майскімі начамі, калі марылі пра сумеснае жыццё… І ўсё, што было потым.
Гэтак жа яна ўспрыняла і Віцю. Дакладней, спачатку яна яго ўвогуле ніяк не ўспрымала: ну з'явіўся чарговы малады спецыяліст у аддзеле, і што? Ізноў — сустракай, вучы яго…
Вучыла яна старанна, умела. І таму ўсіх новенькіх, як правіла, замацоўвалі за ёй. Яна недакучліва тлумачыла тое, што маладым было незразумела, вучыла іх таму, што ўмела сама, падштурхоўвала да творчасці, хваліла за поспехі і далікатна ўказвала на памылкі, адначасова падказваючы, як іх можна было пазбегнуць.
Трэба сказаць, што Віктар вучнем аказаўся здольным — адразу схопліваў усё, што яна тлумачыла. І вельмі хутка стаў падаваць цікавыя ідэі: яны разам раіліся, часам спрачаліся, як лепш зрабіць той ці іншы праект. Пры гэтым літрамі знішчалі каву, да якой ён з суседняй кафэшкі заўсёды прыносіў што-небудзь смачненькае. Часам Віктар запрашаў яе на абед, вечарам, калі яны затрымліваліся над чарговай справаздачай, падвозіў да дому — жыла Надзея на ўскраіне горада, і транспарт туды хадзіў дрэнна, а ў маладога спецыяліста быў у поўным распараджэнні бацькаў пашарпаны «Масквічок».
Яна ўспрымала ўсё гэта не больш, чым сяброўскія знакі ўвагі і прымала іх лёгка, з удзячнасцю і ўсмешкай. Нішто яе ў гэтым не насцярожвала — Віця быў нашмат маладзейшы, яна ўспрымала яго, як добрага сябра, як малодшага брата, а ні ў якім разе не як мужчыну, у якога можна закахацца ці які можа закахацца ў яе.
Так было да таго часу, пакуль пра іх адносіны, нібыта не зусім таварыскія, па ўстанове не папаўзлі чуткі. Здаецца, спачатку ёй, Надзеі, пра гэта больш чым празрыста намякнула Вераніка Анатольеўна, першая пляткарка ў іх аддзеле, яна ўзлавалася і нават нагрубіла жанчыне:
— Вы што ўжо, зусім звар'яцелі? Ён жа — дзіця горкае, з-за інстытуцкай лаўкі толькі выйшаў. А ў мяне — нагадаю, калі вы забыліся — двое сыноў у школу ходзяць. Ці вам ужо няма пра што гаварыць, што вы рашылі за мяне ўзяцца?
— Ну, узрост — гэта не перашкода, — хіхікнула Вераніка Анатольеўна. — Цяпер модна — каб муж быў маладзейшы…
Надзея сярдзіта бліснула вачыма і дэманстратыўна раскрыла папку: што тут гаварыць, чым больш будзеш даказваць, што ўсё гэта — глупства і бабскія плёткі, тым менш табе павераць. А ў душы ўсё кіпела — яна не ведала, як сябе паводзіць у гэтай сітуацыі. Апраўдвацца? Навошта, калі яна ні ў чым не вінаватая? Пагаварыць з Віцем? Пра што?
…Пасля бяссоннай ночы Надзея вырашыла, што найлепшае выйсце — зараз трымацца ад Віктара як мага далей. Ды і не было больш нагоды для цесных стасункаў: «школу маладога байца» ён прайшоў паспяхова, усе яе ўрокі засвоіў выдатна, ведаў і ўмеў цяпер усё тое ж, што і яна, а мо нават больш. Але ён ўсё адно да яе стала падыходзіў па некалькі разоў на дзень — то з адным, то з другім пытаннем. Вось толькі цяпер яна, калі што пытаў, адказвала суха, дзелавіта, ад прапаноў папіць разам кавы наадрэз адмаўлялася, з работы ішла «па званку». Словам, паводзіла сябе так, нібы і не было паміж імі той іскрынкі, што праскочыла некалі, калі яны разам, смеючыся, пілі чай з аднаго кубка — у Віктара тады яшчэ не было свайго — адхлёбваючы па чарзе і гэтак жа па чарзе кусалі прынесеную ім шакаладку.
Але чым больш яна пазбягала сустрэч з Віктарам, тым больш настойліва шукаў іх ён: прыдумваў нейкія неіснуючыя праблемы, прасіў, каб яна дапамагла іх вырашыць, кожны дзень чакаў пасля работы і прапаноўваў падвезці — яна рашуча адмаўлялася, а назаўтра ён зноў спыняў яе на ганку з той жа прапановай.
Урэшце Надзея вырашыла, што з Віктарам усё ж трэба сур'ёзна пагаварыць — хай не марнуе свой час і не псуе яе рэпутацыю, у яе ж дзеці, і яна не можа сабе дазволіць, каб пра іх маці распускалі брудныя плёткі. А плёткі тыя ён, Віктар, правакуе сваімі паводзінамі.
Размовы не атрымалася. Дакладней, яна атрымалася зусім не такой, як яна думала.
…Калі суботнім вечарам ён напрасіўся да іх у госці, яна вырашыла, што хай прыходзіць — будзе магчымасць спакойна, без чужых вачэй і вушэй, пагаварыць, сказаць яму ўсё, як ёсць. Віктар заявіўся з кветкамі і торцікам — яна прыняла іх гэтак жа суха, як і ўсе яго знакі ўвагі ў апошні час. Калі яны папілі чай, яна адправіла дзяцей спаць і не хаваючы раздражнення, прама спытала ў яго:
— Віктар, не ведаю, знарок ці не, але ты мяне кампраметуеш. І сябе таксама. Ты ведаеш, якія плёткі пра нас з табой распускаюць?
Здаецца, ён не заўважаў яе настрою, падкрэсленай халоднасці і ўсміхнуўся:
— Канечне — хто ж пра іх не ведае! І мяне ў іх не задавальняе толькі адно: тое, што яны беспадстаўныя. Мне здаецца, гэтую недарэчнасць даўно трэба выправіць.
Яна аслупянела ад такога нахабства. І раззлавалася: для яго гэта, аказваецца, нагода для жартаў!
— Слухай, хлопчык, ты хоць ведаеш, колькі мне гадоў? — завялася яна: трэба ўрэшце паставіць гэтага малакасоса на месца.
— А як жа! Я ўсё ведаю: колькі табе гадоў, колькі мне, колькі ў цябе дзяцей і колькі мы яшчэ народзім.
— Слухай, хто даў табе права «тыкаць» мне?! — здавалася, што ва ўсім, што ён сказаў, яна пачула толькі гэтае «ты» — і яно яе найбольш абурыла. — Ты проста нахабнік!
— Ну хто ж спрачаецца? — Віктар рашуча падышоў да яе, прыцягнуў да сябе і моцна абняў. — Хіба ж можна наблізіцца да такой дзікаркі, а тым больш пацалаваць яе, не маючы ні кроплі нахабства?
Ён не даў ёй больш сказаць ні слова: паралізаваў вусны, розум, усю яе істоту доўгім пяшчотным пацалункам. Яна не мела больш ні сіл, ні жадання супраціўляцца, і на рэштках беззваротна пераможанага цвярозага разуму, як белы сцяг своеасаблівай капітуляцыі, аднекуль узнікла, нібы прыйшла з іншага Сусвету, думка: «Я зусім забылася, якая гэта асалода… Ці мо і не ведала?»
…У тую ноч Віктар застаўся ў яе — і Надзея са здзіўленнем адчула, што яшчэ не забылася, што гэта такое — быць жаданай і страснай жанчынай, растварацца ў мужчынскай пяшчоце — ёй здавалася, што разам з успамінамі пра Паўліка яна выкінула з душы і тыя адчуванні, якія ці то былі, ці то прымроіліся ёй у далёкім вясновым сне і растварыліся разам з воблікам бацькі яе сыноў, які быццам прапаў без вестак.
Ранкам яна хацела выправіць Віктара зацемна — каб, крый божа, дзеці не ўбачылі, каб не трэба было ім нічога тлумачыць. Віктар жа, нягледзячы на яе настойлівасць, не пайшоў — усё прыдумваў сабе нейкую работу па кватэры: то пракладку трэба было ў кране замяніць, то разетку, якая сто год не працавала, адрамантаваць. А калі яшчэ заспаныя Сеня з Сярожкам выйшлі на кухню і здзіўлена застылі, убачыўшы дзядзю Віцю, які прымайстроўваў даўно зляцеўшую з хліпкага мацавання палічку, ён весела падміргнуў ім:
— Прывітанне, байцы! Доўга спіце. Снедаць будзеце?
— Будзем, — нічога яшчэ не разумеючы, адказалі яны.
А калі хлопцы ўміналі амлет, гэтак жа дзелавіта, нібы між іншым, спытаў:
— Вы не супраць, калі я ў вас жыць буду? З вамі і з вашай мамкай? Харошая яна ў вас, мне падабаецца. І вы — таксама.
Надзея счырванелася, гнеўна бліснула на Віктара вачыма і адвярнулася да пліты: ну што ты будзеш рабіць з гэтым нахабнікам! У яе хоць бы дзеля прыліку спытаў — згодна яна на гэта ці не?..
Хлапчукі пераглянуліся, паціснулі плячыма і ўнурылі галовы. Відаць было, што яны насцярожыліся: ім і з мамкай было добра, а тут нейкі чужы дзядзька ў кватэры з'явіцца… А з іншага боку: ва ўсіх ёсць бацькі, яны з імі нешта майструюць, у паходы ходзяць, на футбол, а ў іх — толькі мама. Яна, канечне, добрая і прыгожая, але ж веласіпед рамантаваць не ўмее і Кольку з суседняга двара, які заўсёды стараецца пакрыўдзіць малечу, ёю не напалохаеш, толькі дражніцца потым будзе: «Мамчыны сынкі». А гэты дзядзька Віця — ён, здаецца, нічога сабе…
— Ладна, жывіце, — першым выціснуў з сябе Сеня — за ім, на пяць хвілін старэйшым, заўсёды заставалася права рашаючага голасу. З братам згадзіўся Саша:
— Жывіце.
Яны сталі жыць разам. Тыдзень ці два на працы ўсе актыўна абмяркоўвалі гэтую навіну, а шчаслівыя Надзея і Віктар зацята маўчалі.
У першы ж вечар, калі Віктар перанёс да іх свае рэчы, ён прапанаваў ёй распісацца і, калі яна хоча, павянчацца. Яна адмахнулася і пажартавала:
— Пачакай, давай хоць прывыкнем адно да аднаго. Можа, цераз месяц будзеш уцякаць адсюль, як шведы з-пад Палтавы. 
Ён пасмяяўся:
— Нават не разлічвай, што ад мяне так лёгка пазбавіцца. Я настырны…
Недзе з паўгода ён даў ёй «на прывыканне». А затым ледзь не штодня нагадваў пра загс. І кожны раз яна знаходзіла нейкую прычыну, каб адкласці гэтую падзею — на месяц, два, паўгода.
…Ёй было хораша з Віктарам, яна была шчаслівая, што ён тут, побач, заўсёды, кожны дзень і кожную гадзіну. У доме нарэшце з'явілася мужчынская рука, і ўсё, што трэба, было прыбіта, краны не цяклі, лямпы гарэлі роўным спакойным святлом, чатыры пары начышчаных да бляску чаравікаў і боцікаў стаялі кожную раніцу ў прыхожай. А галоўнае, што яна ўпершыню ў жыцці адчула сябе «за мужам»: было з кім пагаварыць вечарам пра ўсё, параіцца, было каму прыняць рашэнне, узяць на сябе адказнасць. Яна толькі цяпер зразумела, як стамілася ад неабходнасці рабіць усё гэта самой і якая гэта асалода, нязведаная ёй раней — быць проста жанчынай: слабай, часам наіўнай, нават дурненькай…
Але ў яе душы падспудна жыў страх: гэта ненадоўга. Проста немагчыма быць такой шчаслівай увесь час. Хутка Віктару ўсё надакучыць — яна, яе непаседлівыя хлапчукі, якія вечна ўлазілі ў нейкую гісторыю, з якой іх трэба было выручаць, бясконцыя хатнія клопаты. І яму захочацца кінуць усё. Захочацца разам са сваімі нежанатымі інстытуцкімі сябрамі, якія адкрыта іранізавалі з Віктаравага так званага сямейнага становішча, рвануць у кампаніі даўганогіх дзяўчат куды-небудзь далей ад усяго гэтага… І ён знікне, як некалі знік Паўлік… Дык з Паўлікам яны былі аднагодкамі, а тут такая розніца ва ўзросце, і не на яе карысць… А калі так, то навошта пэцкаць пашпарт?
Аднойчы — яны жылі разам ужо тры гады — ён у чарговы раз прапанаваў ёй пабрацца шлюбам — і ў чарговы раз пачуў адгаворку, маўляў, давай крыху пачакаем, хоць бы да лета… Дзіўна, але на гэты раз ён не ўздыхнуў пакорліва, як звычайна, а ўзарваўся:
— Ну, даволі! Спачатку — да зімы, потым — да лета, потым — калі мама паправіцца, потым — калі праверка закончыцца…. Колькі можна? Ад каго ці ад чаго ты хаваешся? Зразумей: я так больш не магу, я хачу мець сапраўдную сям'ю, а не жыць з табой, як сужыцель! Колькі можна табе даказваць, што я — усур'ёз і назаўжды? Я разумею, у цябе быў негатыўны вопыт, але ж гэта не азначае, што ўсе мужчыны такія, як бацька тваіх дзяцей. Калі ты так і не зразумела, што я люблю цябе і хлапчукоў і хачу пражыць з вамі ўсё жыццё, то я, напэўна, не змагу цябе пераканаць — аргументаў больш не маю! Раз ты не хочаш стаць маёй жонкай, то значыць, ты мяне проста не любіш. А калі так, то няма чаго ваду ў ступе таўчы, трэба разбягацца.
Сказаў — і пайшоў у спальню, шчыльна зачыніўшы за сабой дзверы. А яна, прыгаломшаная, сядзела ў кухні за сталом, цярэбячы напаўраскрытыя бутоны гваздзікоў, якія ён прынёс з нагоды ўрачыстасці моманту. І Надзея раптам зразумела, што ўжо не ўяўляе свайго жыцця без яго. І самае страшнае, што сёння можа здарыцца — гэта калі ён і сапраўды пакіне яе. Яна ўжо аднойчы зведала гэты боль, у другі раз такога не вытрымае. Пайсці зараз да яго і сказаць: «Я цябе кахаю і згодна стаць тваёй жонкай»? Сорамна… А раптам ён падумае, што яна проста спалохалася? Не, лепей заўтра — ранак мудрэйшы, чым вечар…
А на світанні Віктара забрала «хуткая» — перадінфарктны стан. Надзея пакутавала ад пачуцця віны — гэта іх вячэрняя размова справакавала стрэс. І чаму было не сказаць адразу, навошта трэба было Віктара да такога даводзіць? Ну і што з таго, што яна — старэйшая? Сапраўды, не яны першыя, не яны апошнія… І ў тым, што Паўлік не вярнуўся да яе, не Віцева віна — чаму ён павінен за яе адказваць?
Як толькі яму дазволілі падымацца, яна падчас прагулкі па асеннім бальнічным скверы сказала, хаваючы вочы — не вельмі прыемна было ўспамінаць тую апошнюю размову:
— Помніш, ты нешта ў мяне пытаўся перад тым, як трапіць сюды? 
— Ты пра што?— не зразумеў ён спачатку — ці зрабіў выгляд, што не зразумеў.
— Ты прапаноўваў мне выйсці за цябе замуж....
Ён маўчаў.
Яна прадоўжыла пасля паўзы:
— Дык вось, я згодна.
— Вось як? — усміхнуўся ён. — Пашкадавала, значыць? Не хвалюйся, я яшчэ не паміраю…
— Дурненькі… Не ў шкадаванні справа. Хоць я не бачу нічога дрэннага ў тым, што шкадуеш чалавека, які табе дарагі — і чаму ўсе лічаць, што гэта прыніжае? Мне, напрыклад, вельмі прыемна, калі ты мяне шкадуеш, калі я захварэю… Але гэта іншае… Проста я зразумела, што не магу без цябе. Што, акрамя дзяцей, ты — самы дарагі ў маім жыцці чалавек! Што я цябе люблю. І хачу нарадзіць ад цябе дзіця — хлопчыка ці дзяўчынку…
Ён глядзеў на яе з недаверам: няўжо гэта праўда і яна сказала яму гэтыя словы, якія ён так прагнуў пачуць усе гэтыя гады?
А затым, шчаслівы, не здольны сказаць ні слова, моўчкі прыхінуў Надзейку да сябе.
— Ты толькі не крыўдзі мяне, добра? — прашаптала яна некуды яму пад паху. — Я баюся, што больш не змагу вытрываць той боль…
— Добра. Толькі і ты мяне — таксама…
…Божа, якія яны тады былі шчаслівыя! Тады, як яна зацяжарыла, калі нарадзілася Танюшка. Надзя нарэшце паверыла, што і яна мае права на шчасце. Яна забылася пра свой узрост — і ад гэтага, ці ад цяжарнасці і родаў, якія робяць маладзейшай і прыгажэйшай кожную жанчыну, і сапраўды расцвіла. Віця кожную вольную хвіліну стараўся быць з імі, хлапчукі насіліся з сястрычкай, як з лялькай…
…І куды ўсё падзелася? Калі ўзнікла сцяна паміж імі? І хто яе пабудаваў? Яе ўзрост?.. Так, сапраўды, калі ёй было трыццаць пяць, а яму — дваццаць пяць, розніца не асабліва заўважалася. Калі ёй — сорак, а яму — трыццаць — таксама не надта. А цяпер, калі яе ўзрост набліжаецца да пенсійнага, а ён, як кажуць, мужчына у самым саку… Як яна ні старалася сачыць за сабой, усё роўна талія пакруглела, паходка пацяжэла, а маршчынкі-здрадніцы гусінымі лапкамі наслядзілі ля вачэй, на руках, шыі… І скура ўжо не тая, і сівыя валасы, як іх ні зафарбоўвай, праглядваюць. Гэта мужчын сівізна ўпрыгожвае, а жанчын… Некалі ён любіў паўтараць, што яе прыгажосць — не талія, не ногі, не валасы, а вочы і душа, а яны не старэюць. Ды вось, пэўна, пастарэлі…
Прыйшоў момант, калі Віктар перастаў расказваць ёй пра свае справы, пытаць парады. Надзея спачатку спытала чаму, але хутка ўбачыла, што яго гэта толькі раздражняе, і перастала. Холад нейкі ў душу забраўся… Ён стаў затрымлівацца дапазна на рабоце — яна пасля дэкрэтнага перайшла працаваць у іншую арганізацыю, бліжэй да дома, каб зручней было забіраць Танечку з садка. Вечарам Віктар усё часцей спасылаўся на стомленасць і засынаў на канапе… Нават з Таняй размаўляў нібы між іншым: «Як справы? Нармальна». Хлопцы, якія цяпер вучыліся ў іншым горадзе і дахаты прыязджалі толькі на выхадныя, ды і то не на кожныя, увогуле Віктара мала бачылі: з-за цяперашняй загружанасці на рабоце ён вымушаны быў хадзіць ва ўстанову амаль кожную суботу і нядзелю.
…А потым Надзеі сказалі, што ў Віктара ёсць іншая жанчына. Працуе з ім у адным аддзеле. Прыгажуня, бландзінка. Агонь-баба, з-пад змяі яйкі выграбе. Свайго нідзе і ні ў чым не ўпусціць.
Недзе ў сонечным спляценні — мо там і знаходзіцца душа? — нешта варухнулася, зашчымела, запякло… Надзя не проста паверыла, што гэта праўда — зразумела, што даўно пра гэта ведае. Толькі верыць баялася. Яна нават ведае, што яе завуць Аня — успомніла, як аднойчы ён расказваў пра тое, што ў іх з'явілася новая супрацоўніца, і якія пры гэтым у яго былі вочы. Аднойчы ён нават знаёміў іх — яны выпадкова сустрэліся ў магазіне. Шыкоўная бландзінка міла ёй усміхнулася і сказала камплімент:
— Віктар Аляксеевіч, ваша мама цудоўна выглядае…
А потым доўга выбачалася — а ў вачах пры тым скакалі чарцяняты.
Пасля таго і стала ўзрастаць паміж імі сцяна…
…Яна не хадзіла да саперніцы высвятляць адносін — навошта? Не разыгрывала сцэн рэўнасці і ні пра што не пыталася — старалася паводзіць сябе, як звычайна. Але Віктар, здаецца, зразумеў, што Надзея ўсё ведае і таму ўсяляк пазбягаў заставацца з ёю сам-насам — баяўся, як яна разумела, той самай галоўнай размовы, якая павінна адбыцца між імі.
Але аднойчы, калі Віктар у чарговы раз вярнуўся дамоў далёка за поўнач, яна сустрэла яго ў прыхожай:
— Віця, я так больш не магу. Выбірай, з кім ты хочаш жыць. Я разумею, што гэта няпроста. Але ты ўсё ж зрабі выбар.
Ён вінавата глянуў на яе і моўчкі пайшоў у спальню.
Прайшло яшчэ колькі часу. Часам ёй здавалася, што ўсё стала, як раней: Віктар вяртаўся дахаты рана, быў вясёлы, пяшчотны, прыносіў ёй кветкі, падоўгу распытваў Таню пра яе справы, запрашаў іх у кіно.
А затым зноў сыходзіў…
Калі праз месяц яна спытала, што ён вырашыў, Віктар, хаваючы вочы, сказаў, што нічога. Што не можа пакінуць ні яе, ні тую.
— Ну, тады я табе дапамагу. Усё ж я старэйшая, павінна быць мудрэйшай, — горка ўздыхнула Надзя — і моўчкі стала збіраць яго рэчы. 
Яна была ўпэўнена, што зараз ён спыніць яе, суцешыць, пацалуе — і вернецца да іх назаўсёды. А ён, здаецца, узрадаваўся, што нехта дапамог яму зрабіць выбар, прыняў за яго рашэнне… Хоць зрабіў выгляд, што пакрыўдзіўся. Нават паспрабаваў яе абвінавачваць: маўляў, ты мяне ніколі не любіла, таму і замуж ісці не хацела, толькі пра Паўліка свайго і думала ўсё жыццё… Гэтыя яго абвінавачванні былі настолькі бязглуздымі, недарэчнымі, несправядлівымі, што яна толькі горка ўсміхнулася. І заплакала — тады, як за ім зачыніліся дзверы.
Пазней, калі было невыносна балюча, калі ночы доўжыліся, нібы гады, здавалася, бяссонніца разрывала на шматкі душу, яна часам шкадавала пра сваю паспешлівасць, думала, можа, каб паводзіла сябе інакш: скандаліла, высвятляла адносіны з разлучніцай, усё закончылася б добра? Ці наадварот, калі б і далей рабіла б выгляд, што нічога не ведае… Можа, ён і перагарэў бы, здаволіўся, нацешыўся з той маладухай і вярнуўся да іх — усё ж тут сям'я, дачка, якую ён бязмежна любіць. А так, лічы, сама падштурхнула да расстання — такая мудрая і справядлівая… «Каму яна трэба, твая мудрасць? — дакарала Надзея сябе ў такія хвіліны. — А цяпер вось зноў адна…»
Хаця, разважаючы так, у глыбіні душы разумела, што нічога б гэта не змяніла — толькі б падоўжыла агонію. Можа, ён і застаўся б з імі — з-за пачуцця абавязку. Але вочы яго былі б такімі ж чужымі, затраўленымі, як увесь апошні час. І пры кожным зручным выпадку ён рваўся б да яе, той бландзінкі, — моцна, відаць, запала яна яму ў душу. Хіба ад гэтага яе і Надзіна душа балела менш?..
…І вось сёння, калі яна вярнулася з рынка, са свайго пакоя выглянула Танюшка, сцягнула плэерную слухаўку з аднаго вуха:
— Мам, ты прыйшла? Калі будзем рыхтаваць святочны стол? Што табе дапамагчы? Паклічаш, як дапамога спатрэбіцца, добра?
І дадала між іншым, як пра нешта будзённае:
— Сёння бацька тэлефанаваў, пытаўся, ці можна яму з намі Новы год сустракаць. Я дазволіла — ты не супраць? — і схавалася назад.
А Надзя ў роспачы прысела на зэдлік: чаму Віктар вырашыў прыйсці? Увесь гэты год ён размаўляў толькі з Таняй, ёй жа, Надзеі, пры сустрэчы толькі злёгку ківаў галавой у знак прывітання. Дык навошта яму прыходзіць? Цяпер, калі ёй амаль адбалела, калі яна ў чарговы раз пераканалася, што шчасце — гэта не для яе, што свой ліміт цудаў яна выбрала...

Ноч…
Аня загадзя заказала на навагоднюю ноч столік у рэстаране. Стаяць ля пліты яна не любіла і не ўмела, нават у будні — а што ўжо казаць пра такое свята, як Новы год? Ды і не мела часу на ўсялякія там піражкі-катлеткі. Куды лепш у яе атрымлівалася рабіць праводкі і балансы — бухгалтар яна была класны. І, акрамя асноўнай работы, якая патрэбна была ёй для стажу, вопыту, саліднасці — такімі фірмамі, куды яе ўладкаваў бацька, не раскідваюцца — падпрацоўвала яшчэ ў дзвюх драбнейшых. Дзе тым не менш за яе згоду і ўменне весці двайную бухгалтэрыю — ды такую, што ніводная праверка не падкапаецца! — салідна плацілі. І яна лічыла, што за той час, што яна патраціць на баршчы-кампоты, лепш зарабіць грошы, за якія затым можна апрануць шыкоўную сукенку, надзець дарагія ўпрыгожанні і пайсці ў рэстаран, дзе пад добрую музыку і захопленыя позіркі мужчын не толькі смачна паесці, але і прыгожа адпачыць.
…Столік яна заказала на дваіх. Але сядзела за ім пакуль адна. На яе азіраліся, і Аня адчувала сябе ніякавата — усе былі пераважна з кампаніямі, у крайнім выпадку — парамі... І мужчыны, што звычайна, як кажуць, з'ядалі яе позіркамі, цяпер паглядвалі неўразумела.
Аня чакала Віктара. І ўпершыню за апошні год іх сумеснага жыцця не была ўпэўнена, што ён прыйдзе. Учора, калі Аня прашаптала яму на вушка, што ў яе для яго сюрпрыз: Новы год яны будуць сустракаць удваіх — толькі ён і яна, Віктар не ўзрадаваўся, не засвяціўся ад шчасця, а неяк вельмі будзённа адхіліўся і сказаў:
— Ты прабач, але я паабяцаў Тані, што прыйду на Новы год да яе. Дачка вельмі прасіла. Сумуе…
Аня закаціла яму такі грандыёзны скандал, на які толькі была здатная. Сапраўды, пра што ён блюзніць — ужо заказаны столік у рэстаране і аванс заплачаны. А калі Тані так хочацца яго бачыць ці ёй спатрэбіліся бацькавы грошы, то ён можа схадзіць да яе і першага студзеня. І, мусіць, тут, не ў Тані справа, а ў Танінай мамачцы — напэўна, Віктара зноў пацягнула на старызну, на сэканд-хэнд…
…Яна перастаралася — мусіць, таму, што скандал быў не адрэпеціраваны, а сапраўдны. Нагаварыла лішняга — раней сябе старанна кантралявала, не дазваляла такога, дакладна разлічвала, што можна сказаць, якія стрункі душы крануць. Пэўна, расслабілася, паверыла, што Віктар — ужо канчаткова яе, і больш нічый. І «пракалолася». Калі раней яе слёзы дзейнічалі на яго безадказна: ён падаў перад ёй на калені, выпрошваў прабачэння, асыпаў ласкамі, кляўся ў каханні, то цяпер нешта не спрацавала. Дакладней, спачатку нібы і спрацавала: усю ноч ён яе суцяшаў і быў казачна пяшчотным. Яна ўжо было вырашыла, што ўсё ў парадку. А ранкам, адводзячы позірк, Віктар нагадаў, каб сёння яна яго не чакала — ён пойдзе да дачкі. Ён абяцаў, і не можа падмануць дзіцячыя спадзяванні.
Аня тупнула нагой:
— Я чакаю цябе ў рэстаране! Калі ты не прыйдзеш да дванаццаці гадзін, то можаш не з'яўляцца ўвогуле. Дзякаваць богу, я яшчэ не такая старая і брыдкая, каб не знайсці сабе спадарожніка — на гэтую ноч і на ўсё астатняе жыццё.
«Старой» яна знарок укалола Віктара — у чарговы раз хацела нагадаць пра ўзрост яго былой жонкі, да якой ён сабраўся ў гэтую навагоднюю ноч — і хто паверыць гэтым казкам пра дачку?
Перад ёй, яго першай жонкай, а тым больш перад яе дзецьмі, і нават перад Таняй Аня сябе вінаватай не лічыла. Ну, сапраўды, у чым яе віна? Яна такая ж, як і ўсе. І марыць пра тое ж, што і ўсе: пра сваё жаночае шчасце. Хіба яна вінаватая, што ўсе прыстойныя мужыкі ўжо разабраныя? І кім, божа мілы? Тая ж Віктарава жонка — была б якая супермадэль, а то — старая кашолка, дзе толькі яго вочы былі, як ён на ёй жаніўся?! З такой жа — ні ў пір, ні ў мір, ні ў добрыя людзі. І якія ж яна знайшла сродкі, дзе адшукала знахароў, каб ахамутаць маладзёна? Навошта ёй, кабеце перадпенсійнага ўзросту, якой ужо час унукаў няньчыць і пра вечнае думаць, такі мужык — прыгожы, разумны, добры, забяспечаны? За якія такія заслугі? Гэта несправядліва!
«І гэтую несправядлівасць трэба ліквідаваць! — пераконвала сабе Аня, калі ад ахвочых да падрабязнасцей чужога жыцця каляжанак даведалася ўсё пра свайго новага начальніка. — Праверым, ці сапраўды ён такі прыкладны сем'янін, як пра яго расказваюць. Не можа быць, каб мае чары не спрацавалі, не было яшчэ такога. Тым больш, што жонка яго мне не саперніца. Бачыла я яе тады на рынку: бабулька, што «косіць» пад маладуху. Правільна я ёй тады «камплімент» пра мамачку адважыла — хай ведае, хто яна побач з ім. А я — не з'ем, то хоць надкушу. Паспрабаваць жа можна, што я губляю? А там, глядзіш, жонцы хто-небудзь даложыць, ахвочых жа хапае. А калі раптам не знойдзецца, то і самой няцяжка тэлефонную трубку зняць, карона не зваліцца. Пераможцаў не судзяць… А калі і судзяць, то не караюць. А перамога тут вельмі нават можа быць! Вунь як яго вочы загараюцца, калі на яе глядзіць, як усміхаецца. А то! Дарэмна, ці што, тройчы на тыдзень — фітнес, салярый, басейн, касметолаг…»
…Нарадзілася яна не зоркай, далёка не прыгажуняй, але ж пастаўленая мэта, цярпенне і праца над сабой вылепілі з брыдкага качаняці царэўну-лебедзь — хто б паверыў, што такое магчыма? У дзяцінстве яна заўсёды зайздросціла прыгожым сяброўкам, якіх усе любілі — ні за што, толькі за тое, што ў іх мілая ўсмешка і сімпатычны тварык. Такім усё давалася лёгка — з імі хацелі сябраваць, іх запрашалі ў самадзейнасць і нават адзнакі завышалі. А ёй, каб дабіцца ўсяго гэтага, трэба было працаваць і працаваць. І яшчэ тады, у дзяцінстве, яна вырашыла, што абавязкова стане прыгожай. Як? Ну стала ж агульнапрызнанай прыгажуняй прынцэса Дзіяна — хаця, калі прыгледзецца, нічога ў ёй асабліва прыгожага, а тым больш дасканалага, не было.
Недзе яна вычытала, што непрыгожых жанчын не бывае. І што галоўнае — сачыць за сабой. Вось яна і сачыла — купляла жаночыя часопісы, вучылася рабіць макіяж, займалася спецыяльнай гімнастыкай, старанна падбірала адзенне, знайшла адмысловага цырульніка, які зрабіў з яе колішніх «мышыных хвастоў» сапраўдную карону. Яе не пазнавалі былыя аднакласнікі і суседзі. Гэта цешыла самалюбства, але адчування дасканаласці не давала.
Яго прынесла першая сур'ёзная перамога, калі яна адбіла ў сяброўкі жаніха. Ёй той Жэнька сто гадоў быў не патрэбны! А Верачка, былая аднакласніца, лепшая яе сяброўка, у яго па-сапраўднаму закахалася. Верачку было шкада — усё ж яна адзіная, з кім Аня магла пагаварыць пра ўсё, хто яе стараўся зразумець і не нудзеў на вуха «Як ты можаш? Гэтак нельга…» Цяпер ужо ў яе такіх сябровак, верных і адданых, няма… Але ж трэба было праверыць сваю тэорыю і дасягненні практыкі, пераканацца, што яна — на правільным шляху… І яна ўключыла ўсе свае чары. Спачатку набівалася да Жэні з Верай у кампанію, куды б яны ні ішлі: у кіно, на пікнік ці проста сядзелі і слухалі музыку. Сяброўка не магла ёй адмовіць: Анечка ж такая адзінокая, няшчасная, у яе пакутлівыя душэўныя пошукі сябе. Потым усё часцей, пакуль Вера займалася кухняй, верная сяброўка — ах, я нічога ў гэтым не разумею! — ішла з Жэнькам у магазін ці выгульваць сабаку…
Жэнечка трымаўся нядоўга — вельмі хутка і незаўважна для самога сябе ён апынуўся ў яе пасцелі. І пасля таго, здаецца, страціў розум, пра Веру забыўся, хадзіў за Аняй, як бычок на вяровачцы. Яе гэта нават раздражняла, але выгляду не паказвала. Вера ўся ўчарнела, нікога не хацела бачыць. А пасля таго, як бацькі вечарам выпадкова знайшлі ў яе тумбачцы дзясятак ўпаковак валідолу, яе ні на хвіліну не пакідалі адну. Аня і сама спалохалася і, каб не падумалі, што лепшую сяброўку яна давяла да суіцыду дзеля забавы, нават схадзіла замуж за Жэньку. Ненадоўга, на годзік. Потым кінула яго гэтак жа лёгка, як і атрымала.
Праўда, і ў яго гэты шал да таго часу, здаецца, прайшоў. Ніякіх сцэн не было. І жыцця — таксама. Адно толькі ён паўтараў уночы, скрыгочучы зубамі, калі думаў, што Аня спіць: «Дурань, які ж я дурань… І нягоднік. Не, яна мне ніколі не даруе».
— Даруе, даруе, — не вытрымала неяк Аня, якой гэтае яго самабічаванне надакучыла, да таго ж закранала яе самалюбства. — Папросіш добра — і даруе.
…З Віталем усё было па-іншаму На яго яна мела сур'ёзныя планы. У яго была прыстойная работа, добры заробак, кватэра, якая засталася яму пасля бацькоў, якія рана памерлі. Спакойны, ураўнаважаны, тактоўны, галантны. І галоўнае, яе любіў без памяці — любы яе капрыз гатовы быў выканаць. А яна? А навошта ёй было любіць? Некалі, яшчэ ў школе, Аня, тады няскладная, цыбатая, закахалася ў першага прыгажуна класа Валерку, які толькі пасмейваўся з яе і паддражніваўся. Тады яна сяк-так, пасля мора пралітых слёз, балючых абраз і насмешак прадмета свайго захаплення, яго сябрукоў і больш шчаслівых саперніц, пры падтрымцы вернай сяброўкі Верачкі вызвалілася ад пакутлівай прывязанасці да Валеркі. І вырашыла: кахаць — гэта занадта балюча. Гэта не для яе. Куды больш прыемна адчуваць, што цябе кахаюць. І вырашаць, што з ім, Віталікам, рабіць: пасмяяцца, адштурхнуць — ці прыняць. Хай лепш яе любяць! А цвярозая галава, не затуманеная ніякімі там «асясяй» — куды важней. Аня вырашыла, што любіць цяпер будзе выключна галавой, бо сэрца ў гэтай справе — дрэнны дарадчык.
Віталік ідэальна падыходзіў на ролю мужа: менавіта такім яна ўяўляла свайго «суджанага-ражанага». Але сякія-такія якасці яго характару ёй не падабаліся. І яна актыўна занялася яго перавыхаваннем. Ён быў занадта прыстойны — як у сённяшні час можна быць такім? Залішне шчодрым — калі гэта праяўлялася ў адносінах да яе, то такую шчодрасць можна было толькі вітаць, а калі ён пачынаў адорваць дарагімі падарункамі пляменнікаў ці ўвогуле суседскіх дзяцей, у якіх бацькі-п'янтосы, то гэта ўжо ні ў якія вароты не лезла. «Мы што, самыя багатыя? Ты не сонца, ўсіх не абагрэеш», — даводзіла яна Віталіку. А той не згаджаўся: «Але ж хоць каго-небудзь сагрэць можна…»
І з упартасцю, вартай лепшага прымянення, марыў пра дзіця. А дзіця ў яе планы пакуль не ўваходзіла…
…Аня самакрытычна прызнавала, што ў перавыхаванні Віталіка яна, як кажуць, крыху перагнула палку. Да ідэалу заставалася нейкая драбяза: трэба было падкінуць у адпаведныя інстанцыі кампрамат на начальніка — і заняць яго месца. Тым больш, што і выдумляць нічога не патрабавалася: начальнік любіў яшчэ зрання кульнуць кілішак, а к абеду — і другі-трэці. Ну што гэта за кіраўнік? Хіба Віталь — разумны, таленавіты, малады, перспектыўны — менш заслугоўвае гэтай пасады, горш будзе весці справу, чым гэты без пяці хвілін алкаголік перадпенсійнага ўзросту? «А тады ўжо, з надзейнымі тыламі, можна і пра спадчыннікаў падумаць…» — яна спрабавала сыграць на яго марах і спадзяваннях.
Але гэты яе дэталёва распрацаваны план чамусьці Віталіка не захапіў. Ён паглядзеў на яе неяк дзіўна, чужым, незнаёмым позіркам, без захаплення і закаханасці… Нічога не стаў тлумачыць — і праз нейкі час знік. Слабак!
Пасля яго, праўда, у Ані засталася кватэра — яны паспелі распісацца, і Віталь, як сапраўдны джэнтльмен (хутчэй дурань — хмыкала пры гэтым сама сабе Аня) пакінуў ёй, жонцы.
Пазней яна шкадавала, што не нарадзіла ад яго дзіця, калі ён хацеў і прасіў. Вось тады б ужо ён, галубок, нікуды не дзеўся! І зрабіў бы ўсё, што яна казала. Калі не дзеля яе, то дзеля дзіцяці — абавязкова! Але што пра тое гаварыць…
Затое, распрацоўваючы план па ахмурэнні Віктара Аляксеевіча, яна адразу ўключыла ў гэты план цяжарнасць. Па-першае, пара ўжо, некалі ж і сапраўды трэба дзіця нарадзіць — шклянка вады на старасць гадоў і ўсё такое. А па-другое, гэта вельмі надзейная прывязка — вунь як ён дзяцей любіць, пра тое, як яго Танюшка была малая, як шчабятала, як гуляла з ім, гатовы гадзінамі расказваць — заснуць можна…
Але на гэты раз у яе атрымаўся пракол: зацяжарыць не змагла, як яна ні старалася. Імітаваць цяжарнасць яна пабаялася — а раптам нічога не атрымаецца? І потым і гэты, даведаўшыся праўду, ўцячэ? 
Ён быў яе — беззваротна, адназначна. І вось сёння на табе — пайду туды, да дачкі… Не дапамаглі ні начныя ласкі, ні ранішнія слёзы… Небяспечна… А раптам не вернецца? Можа, яна рэзка з ім так — калі не прыйдзе да дванаццаці ў рэстаран, то… Можа, трэба было даць нейкі «люфт»?
Хоць, зрэшты, чаму рэзка? Усё правільна! Нечага ім волю даваць. І хай толькі паспрабуе сёння не прыйсці да дванаццаці!

Паміж…
Віктар сядзеў на лаўцы ў заснежаным скверы. Час блізіўся да поўначы, але на вуліцы было светла, як днём — ад рознакаляровых гірляндаў, якія свяціліся на кожным кроку — на вуліцы, на дрэвах, у вокнах, па-змоўніцку падміргвалі — маўляў, не гаруй, чалавеча, свята набліжаецца, ідзі, сустракай, дары падарункі, весяліся! Бачыш, апошнія прахожыя спяшаюцца да сваіх родных, каханых, сяброў, заціскаючы ў руках ці пад пахай хто бутэльку шампанскага, хто шыкоўны букет, хто — ладны пакунак з гасцінцамі ці падарункамі.
У Віктара таксама былі падрыхтаваны падарункі: за пазухай ратавалася ад марозу пунсовая ружа, а ва ўнутранай кішэні ляжала каробачка з дарагімі французскімі духамі. Але, хоць міналі апошнія хвіліны старога года, ён ніяк не мог вызначыцца, куды яму ісці, каму падарыць гэтую ружу: у дарагі рэстаран, дзе яго чакае Аня, ці ва ўтульную кватэру за квартал ад гэтага сквера — там, пэўна, Надзя і Танюшка ўжо накрываюць святочны стол.
Цікава, а яны яго чакаюць? Дачка то напэўна — ён заўсёды здзіўляўся, адкуль у гэтага дзіцяці столькі жыццёвай мудрасці? Яна ж пасля таго, як ён сышоў не стала яго ні ў чым папракаць, высвятляць, хто з бацькоў вінаваты ў гэтым, і паводзіла сябе так, нібы ён паехаў у далёкую камандзіроўку і час ад часу праведвае яе. Праўда, у кожны свой прыход ён бачыў, як Тані хочацца, каб затрымаўся як мага даўжэй ці ўвогуле застаўся. Напэўна, такія Таніны паводзіны — найперш Надзіна заслуга, знайшла яна нейкія словы, каб растлумачыць, чаму ён пайшоў жыць да іншай жанчыны — і пры гэтым не выказаць свае крыўду і боль. А можа, Надзя ні пры чым, дзеці і без таго сёння «прасунутыя», у серыялах і не такія страсці назіраюць.
А вось сама Надзя, пэўна ж, не чакае яго. І мае на тое права. Паклаўшы руку на сэрца: калі б з ім так абышліся, ён бы дараваў? Наўрад ці… А ёй жа было яшчэ цяжэй, бо гэтая здрада ёй — не першая ў яе жыцці… Так, ён моцна вінаваты перад Надзяй, сваёй самай добрай, разумнай, тактоўнай, далікатнай жонкай. Некалі абяцаў не крыўдзіць яе, ды вось пакрыўдзіў, ды яшчэ як…
Але праўда і тое, што ён даўно не любіць яе. Калі скончылася каханне — ён і сам не ведае. І з-за чаго…
Ды, зрэшты, ні з-за чаго. Проста аднойчы ён прачнуўся на світанні, паглядзеў на сонную Надзю — і не паверыў, што гэтая старэючая распаўнелая кабета, у якой праз пафарбаваныя валасы прабіваецца сівізна, а глыбокія маршчынкі на твары, не замаскіраваныя касметыкай, выглядаюць зусім ужо па-старэчы, і ёсць тая самая жанчына, якую ён некалі так дамагаўся, якая ўяўлялася яму ўзорам дасканаласці і прыгажосці, а магчымасць валодаць ёю — жывым увасабленнем шчасця…
Напэўна, можна жыць разам і без кахання — павага там, узаемаразуменне, дзеці зноў жа… Колькі такіх сямейных пар сярод яго знаёмых — знешне добрапрыстойных, паважаных, у вачах якіх свеціцца непраходзячая туга, ці яшчэ горш — дрэнна схаваная нянавісць. Пэўна, і ён так жыў бы, і быў бы прыкладным сем'янінам: хадзіў бы з Надзяй вечарамі на прагулкі ў гэты сквер і зрэдчас — на канцэрты заезджых зорак, неўзабаве стаў бы прагульвацца з унукамі, паглядваючы, як язвеннік на шашлык, на юных прыгожых дзяўчат.
…Калі б не з'явілася ў яго жыцці Аня. Яна была, як ураган, як тарнада — закруціла яго, завіхурыла. Спачатку здавалася — глупства, гульня, жарт для казытання нерваў. А потым і сам не ўсвядоміў, калі і як гэта засланіла для яго ўсе астатнія падзеі ў жыцці, і хацелася толькі аднаго: зноў апынуцца з ёй у ложку. Менавіта там зразумеў, чаго яму не хапае ў сённяшніх адносінах з Надзяй. Ён зноў адчуў сябе мужчынам — каханым, жаданым, дужым, здольным даваць жанчыне імгненні невыказнага шчасця — і ад таго самому ўзлятаць на неспазнаныя датуль вяршыні асалоды.
Добраахвотна адмовіцца да гэтага ён не мог. Можа, каб Надзя яму дапамагла ў той момант, перацярпела, перачакала, калі гэтае вар'яцтва скончыцца… Хай бы нават скандаліць пачала, папракаць яго — ён бы, пэўна, адчуваючы сваю віну, не рашыўся кінуць іх з Таняй. А то — сам зрабі выбар! А не можаш, то я табе дапамагу! Добранькая якая… Нібы ён мог зрабіць выбар у той момант, калі мазгі затуманены адным жаданнем: як бы хутчэй зноў застацца з Аняй удваіх!
Ці, можа, і ў яе каханне мінула? Ды не… Ён жа не сляпы, бачыць, як свецяцца ў яе вочы ў тыя рэдкія моманты, калі яны сустракаюцца, не глухі — чуе яе голас, калі тэлефануе Тані, а яна бярэ трубку… І не дурны… Хоць і прамаўляе яна пры гэтым дзяжурныя, нічога не вартыя словы, але ж вочы, голас крычаць аб адным: мне так дрэнна без цябе, Віця!
Хоць услых яна гэтага ніколі не скажа, ганарліўка такая… І яшчэ вялікае пытанне, ці даруе, ці прыме, нават калі сёння ён пераступіць цераз сябе і свой гонар, прыйдзе да іх і папросіцца назад…
Дык што, ісці ў рэстаран, пакуль не позна, пакуль не скончыўся час заяўленага Аняй ультыматуму? І сёння зноў будзе чароўная ноч кахання…
А заўтра? Ён даўно зразумеў, што Аня ўмела маніпуліруе яго мужчынскім жаданнем. Што ён патрэбен ёй, пакуль мае сілу, работу, пасаду, прыносіць ёй грошы і адорвае дарагімі падарункамі. А што будзе, калі ўсяго гэтага не стане? Старэе ж не толькі Надзя, але і ён. І тут ужо ўзрост іграе не на яго карысць: Аня маладзейшая за яго роўна на столькі, наколькі старэйшая Надзя. І ён бачыць, якімі позіркамі праводзяць яе мужчыны. І разумее, што ёй тыя позіркі падабаюцца, лашчаць яе самалюбства. Як гэта яна сёння сказала? «Я не настолькі старая, каб не знайсці сабе спадарожніка». Пэўна ж… І каму ён будзе патрэбен, калі падкрадзецца старасць, немачы? Дзякуй Надзі за такую цудоўную дачку, яна — яго радасць і спадзяванне, але ж у яе — сваё жыццё, і было б наіўным думаць, што дачка стане яго ламаць дзеля некалі пакінуўшага іх бацькі. Ды і не трэба гэта яму.
Дык куды ж ісці?
З аднаго боку — пастарэлая, пакрыўджаная ім Надзя, у якой перахоплівае дыханне, калі яна чуе яго голас.
З другога — маладая, яркая, самаўпэўненая Аня, якой усяго заўсёды мала — кахання, грошай, увагі… 
Сонца і Месяц… Дзень і ноч...
І паміж імі — ён…
…Пачуўся бой курантаў, і адразу ж у неба ўзвіліся шматлікія феерверкі, салюты, на пустынную яшчэ пяць хвілін назад вуліцу высыпаў, здаецца, увесь горад. Усе радаваліся, крычалі, віншавалі адзін аднаго, цалаваліся.
…І на фоне гэтага ўсеагульнага свята — адзінокая постаць мужчыны на лавачцы ў заснежаным скверы…
Раніца
Віктар доўга сядзеў у заснежаным скверы, так і не вырашыўшы, куды ж яму ісці. Сядзеў так доўга, што ісці куды б то ні было стала позна. Навагодняя ноч заканчвалася. Адгулялі, адстралялі феерверкамі і шампанскім, адшумелі на вуліцах падвыпіўшыя кампаніі — і пацягнуліся па дамах. Людзі, накрычаўшыся, насмяяўшыся, наскакаўшыся, навесяліўшыся, разыходзіліся па цёплых кватэрах.
«Цікава, што там, за гэтымі шторамі? — падумаў Віктар, назіраючы, як адно за адным сталі гаснуць вокны ў дамах. — Ці шмат за імі засынае па-сапраўднаму шчаслівых людзей? Нехта з іх, як і я нядаўна, толькі робіць выгляд, што шчаслівы. Нехта топіць сваю тугу ў гарэлцы, ператвараючы ў пекла жыццё тых, хто побач. Нехта шукае ідэал, мяняючы мужчын ці жанчын — гэта таксама крыху пра мяне… Нехта чакае, калі ж з'явіцца гэты ідэал, сумуючы, што гады сыходзяць, а сям'і — няма, і навагодняя ноч зноў не прынесла абяцанага ўсімі тэлеканаламі цуду… Нехта ў шумнай кампаніі хаваецца ад адзіноты, якая прыйдзе заўтра, разам з пахмеллем… Але ж, пэўна, ёсць і шчаслівыя — хто засынае зараз на плячы каханага, каго заўтра разбудзіць тупат дзіцячых ножак ці пяшчотны пацалунак, каму пададуць у ложак кубак гарбаты ці бакал шампанскага… І чаму гэты шчаслівы — не я? Чаму я ў гэтую ноч адзін, і мне няма куды ісці?»
Хоць чаму ж няма? Можна пайсці да Ані — яго і зараз цягне да яе, як магнітам… І быць шчаслівым — дзень, тыдзень, год — колькі атрымаецца, наколькі ўдасца аглухнуць і аслепнуць, нічога не чуць і не бачыць. Але Аня — гэта, як нешта штучнае, што дае адчуванне ўяўнага шчасця — бязмернага, невыказнага, невыноснага — на некалькі імгненняў. А затым, ён ведаў, ужо гэта адчуваў, — прачнецца розум і пачнуцца душэўныя пакуты… Ён разумеў, што ад уяўнага трэба адмаўляцца, і чым хутчэй і больш рашуча, тым лепш — дзеля ўласнага ж самазахавання. І ганарыўся, што сёння ноччу змог сябе перасіліць і не пайсці ў рэстаран. Трэба перацярпець — заўтра стане лягчэй…
Да Надзі ўсю ноч яго гнала пачуццё віны і абавязку. Ды яшчэ прывязанасць да дачкі. І тое ж самае пачуццё самазахавання — ён разумеў, што ніхто і ніколі не стане пра яго так клапаціцца, як Надзя.
Але не пускала сумленне. І элементарнае нежаданне. Ну не хацелася яму туды ісці, хоць плач! Ён прыдумваў сабе апраўданне: разбіты кубак не склеіць, нават калі яна ўсё даруе і прыме. А на самай справе — у яго не было ніякага жадання вяртацца да жонкі. Не хацелася бачыць яе добрыя спагадлівыя вочы — і ўсё астатняе жыццё адчуваць сваю вінаватасць перад ёй за тое, што ён ужо ніколі не зможа глядзець на Надзю з тым каханнем і захапленнем, як тады, у юнацтве. І яго добрая, разумная, далікатная жонка будзе ўсё гэта бачыць, разумець — і моўчкі пакутаваць.
Урэшце ён замерз. Ісці трэба было — хоць куды. І ён падняўся і пайшоў па ярка асветленай, пустыннай у гэты перадранішні час вуліцы…
Ён не ведаў куды ідзе і навошта. Проста ішоў — і ўсё…
«Бач ты, не ўсе спяць у цёплых пасцелях у гэты позні час. Ці наадварот — ранні… І не ўсе святкуюць Новы год у вясёлых і шумных кампаніях», — зазначыў ён сам сабе, заўважыўшы такую ж адзінокую постаць, што паволі брыла насустрач.
Падышоўшы бліжэй, Віктар зразумеў, што постаць жаночая — доўгая дублёнка, закручаны шалік… «Колькі ж у свеце адзінокіх людзей», — падумаў ён са спачуваннем. Яму раптам захацелася зрабіць для гэтай самотнай жанчыны нешта прыемнае — слова добрае сказаць ці ўсміхнуцца...
І тут Віктар успомніў пра ружу, што злёгку паколвала яго пад дублёнкай.
— З Новым годам! — гукнуў Віктар, калі яны параўняліся — Гэта вам Дзед Мароз прасіў перадаць! — дастаў з-за пазухі крыху прымятую ярка-пунсовую ружу, пялёсткі якой, здаецца, затрымцелі ад холаду.
Жанчына недаўменна спынілася і некалькі імгненняў глядзела на яго сплаканымі вачыма, не разумеючы, хто гэта і чаго ад яе хоча. Віктар ужо пашкадаваў пра сваё высакароднае памкненне зрабіць нешта добрае для адзінокай жанчыны: адкуль ён ведае, хто яна такая і чаму выйшла ў гэтую ноч на вуліцу? І ці патрэбны ёй яго добрыя словы…
Паступова праз слёзы і заслону непраходнай тугі ў яе вачах стала праглядваць асэнсаванасць — да жанчыны, здаецца, стала даходзіць, што незнаёмы мужчына — цвярозы, прыстойна апрануты — звяртаецца менавіта да яе: больш на вуліцы нікога не было. І не проста звяртаецца — ён віншуе яе са святам і дорыць кветкі…
— Што, прабачце? Дзед Мароз? Мне? А-а… А вы ў яго, значыць, па начах пасыльным падпрацоўваеце? Ну, перадайце Дзеду Марозу маю ўдзячнасць…
Яна ўзяла кветку, міжволі залюбавалася яе свежасцю і вытанчанасцю. Уздыхнула:
— Толькі ружу шкада — мне яе паставіць няма куды… Мо вы так каму яе падорыце? У каго ёсць дом, а ў доме — ваза, якая падыходзіць для гэтай прыгажуні. А то шкада — замерзне каралева…
— Ды я б з радасцю… Але Дзед Мароз сказаў, каб вам...
— Які ён уважлівы, ваш Дзед Мароз. Ну што ж, — жанчына, як і хвіліну да таго ён, таксама засунула ружу за пазуху. — Спадзяюся, ты, прыгажуня, да вечара не памрэш…
— А вы што, збіраецеся да вечара хадзіць па вуліцах?
— Так атрымліваецца, — паціснула плячыма жанчына. — Мой цягнік адпраўляецца толькі ў пяць гадзін вечара. А дахаты я прыеду ўвогуле пасля поўначы. Так што давядзецца вашаму з Дзедам Марозам падарунку памучыцца. 
— І што ж такое пільнае прымусіла вас пакінуць дом у навагоднюю ноч, каб потым правесці яе на вуліцы ў чужым горадзе? 
— Надзея на цуд, — сумна ўсміхнулася жанчына. — Ведаеце, перад Новым годам нават самыя разважлівыя рэалісты часам пачынаюць верыць у тое,чаго ніколі не будзе. А яшчэ — безвыходнасць…
— Але выхад ёсць заўсёды!
— Сапраўды? І я так думала да сённяшняга дня…  Дарэчы, калі вы такі аптыміст, то чаму ж таксама ў гэтую ноч блукаеце ў адзіноце па вуліцах? 
У адказ на яе пытанне ён бездапаможна развёў рукамі:
— Ну, я проста пакуль не знайшоў выйсця са сваёй сітуацыі…
— Ну вось і я не знайшла. Ва ўсякім выпадку там, дзе шукала… Выходзіць, мы з вамі калегі? Па пошуках выйсця з безвыходных сітуацый, — прамовіла яна прымірэнча.
— І не толькі! Здаецца, у гэтым сонным горадзе мы адны ў такі час гуляем па вуліцы, — чамусьці яму падалося смешным тое, што яшчэ нядаўна выклікала шкадаванне да сябе і гэтай адзінокай жанчыны. — А ведаеце што? — нечакана для самога сябе прапанаваў Віктар. — Давайце пасядзім дзе-небудзь… Усё роўна часу ў вас — вагон. У мяне таксама дзень выхадны… То прапаную адсвяткаваць Новы год — наколькі я зразумеў, ні ў вас, ні ў мяне гэта пакуль не атрымалася.
— Барані бог! Мы з вамі нават не знаёмы, спадар пасыльны Дзеда Мароза…
— Ну, калі гэты стары чараўнік вас ведае, то чаму б і мне не пазнаёміцца? Мяне Віктарам завуць. А вас?
— Увогуле Валянцінай. Але я ўсё роўна не ўпэўнена, што гэта добрая ідэя.
— У вас ёсць лепшая? Я слухаю…
— У мяне ўвогуле нічога не засталося — ні ідэй, ні надзей…— паціснула яна плячыма. — Дарэчы, грошай таксама — толькі на білет. Так што майце на ўвазе…
— Вы лічыце, што я збіраюся вас напаіць і абрабаваць? — весела рассмяяўся Віктар.
— А хто вас ведае? Можа, гэта ў вас такі метад работы з адзінокімі жанчынамі — дарыць ружы ад Дзеда Мароза, а потым…
— Ага, а потым я забяру вашы грошы, дублёнку і нават шалік. І высмакчу з вас усю кроў. І…
— Ну хопіць, хопіць, мне ўжо сорамна, — зноў засмяялася Валянціна. 
А праз хвіліну спытала насмешліва:
— А вы не задумваліся, спадар пасыльны, які па сумяшчальніцтве грабежнік і вампір, запрашаючы даму, дзе можна з ёй пасядзець у навагоднюю ноч, якая да таго ж ужо заканчваецца? Хіба што на вакзале — калі лаўкі свабодныя будуць і кава ў буфеце не скончылася.
— На вакзале яшчэ, між іншым, рэстаран ёсць. Там цёпла. І шампанскае быць павінна… — апошняе ён прамовіў без асаблівай упэўненасці.
— Я б лепш выпіла каньяку — з улікам умоў надвор'я і ўсяго іншага не вельмі цёплага і прыемнага, што сёння адбылося… Калі, вядома, у спадара вампіра грошай хопіць, — запознена спахапілася Валянціна.
— Крыўдзіце, спадарыня. Едзем. Алё, таксі! — тармазнуў Віктар невядома адкуль вельмі дарэчы ўзнікшую машыну з зялёным вочкам.
* * *
У рэстаране Валянціна перш за ўсё папрасіла вазу, каб паставіць у ваду ружу. Афіцыянтка, маладзенькая дзяўчына, праз некалькі хвілін прынесла бляшанку з-пад маслін.
Валянціна звярнулася да Віктара:
— І каму ж, калі не сакрэт, прызначалася гэтая пунсовая прыгажуня?
— Я ж ужо гаварыў — вам.
— Ну, мне яе Дзед Мароз, як вы сказалі, загадаў падарыць. А вы каму збіраліся?
Віктар уздыхнуў. Аджартавацца не атрымалася — занадта пранізлівыя вочы ў гэтай выпадковай знаёмай. 
— У тым уся і справа, што так і не вырашыў, каму, — нарэшце прамовіў ён. — Заблудзіўся я ў сваім жыцці… І нават не ў трох соснах, а ўсяго ў дзвюх.
— І што, так безнадзейна, што выхаду не знайшлі? У такіх выпадках у нас у вёсцы казалі «Чорт зблытаў». Мо трэба было вочы працерці?
— Наконт чорта — гэта дакладна. А вочы працерці… Спрабаваў — не дапамагае. Туды, куды сэрца цягне, розум не пускае. А куды розум гоніць, туды ногі не ідуць…
— Цяжкі выпадак. Не ведаю, што і сказаць…
— Нічога. Давайце лепш вып'ем. З Новым годам вас, Валянціна!
— І вас! Каб вы знайшлі тое, што страцілі, і больш ніколі не гублялі.
— Дзякуй! Наўрад ці атрымаецца, але за пажаданне — дзякуй.
Ён залпам перакуліў чарку.
Валянціна таксама адпіла крыху, «паклявала» салацік — больш нічога ў рэстаране не было. Заружавелася — стала адтаваць ад марозу і холаду, што сціскаў душу… Віктар заўважыў гэта.
— Вы лепш пра сябе раскажыце, раз ужо ў нас такая ноч выдалася. Як апынуліся ў навагоднюю ноч на вуліцы ў чужым горадзе і адна?
— Ну, увогуле сустракаць Новы год на вуліцы і ў адзіноце я не збіралася. У мяне былі іншыя, нашмат больш прыемныя планы: правесці гэтую ноч са сваім каханым чалавекам. Ну і параіцца з ім па вельмі хвалюючым мяне пытанні. А яшчэ я саманадзейна спадзявалася атрымаць ад яго дапамогу і падтрымку — гэта мне цяпер вельмі патрэбна.
— І што ж сталася?
— Ды ўвогуле банальна ўсё… Я не падзялілася сваімі планамі з гэтым самым чалавекам — часу не мела і магчымасці, яны ўзніклі ў мяне зусім нечакана, можна сказаць, вымушана. Гэткі форс-мажор мясцовага, я б нават сказала — індывідуальнага маштабу. А ў яго, як аказалася, на гэтую ноч былі зусім іншыя планы. У якія я са сваімі раптоўна ўзнікшымі жыццёвымі праблемамі ніяк не ўпісвалася. Вось і давялося мне сустракаць Новы год на вуліцы. Вось і ўсё, калі коратка… — яна задуменна круціла ў пальцах кілішак з каньяком.
— А калі падрабязней? 
— А вы ўпэўнены, што хочаце падрабязней? — Валянціна горка ўсміхнулася. — Не самы прыемны занятак для навагодняй ночы — выслухоўваць чужыя праблемы і выціраць слёзы і соплі выпадковай знаёмай… Запрасілі ў рэстаран — дзякуй, ружу падарылі — вялікі дзякуй, а момант шчырасці — гэта ж душэўнай працы вымагае… Гэта вам трэба? Вось пагрэемся крыху — і разыдземся. Вы — шукаць выхад з дзвюх соснаў, а я — грошы, каб заплаціць сыну за вучобу…
— Ну гаварыць жа пра нешта трэба, пакуль грэемся. Не моўчкі ж піць каньяк, пагадзіцеся. Дарэчы, за вас!
— Неяк у мяне не заладзіўся гэты год — чорная паласа зацягнулася. Хоць кажуць, што ўсё ў жыцці адносна: магчыма, заўтра яна будзе ўяўляцца белай… — пачала Валянціна ў сваім прывычным іранічным тоне, за які, Віктар гэта ўжо зразумеў, яна хавалася, як за шырму. Але паступова, з кожным словам шырма спадала, і з-за яе з'яўлялася збалелая жаночая душа. — Усё расказваць не буду — доўга і нудна. Галоўнае, што перад самым Новым годам я засталася без работы. Да таго ўсё было добра: працавала галоўным бухгалтарам у адной прыватнай фірме, вельмі прыстойнай. Работа была цікавая, грошы — вартыя, я нават узяла крэдыт і купіла кватэру. Сын паступіў вучыцца не туды, куды праходзіў са сваімі адзнакамі, а куды марыў — я са сваёй зарплатай магла плаціць за яго вучобу. Словам, усё было, як сёння кажуць, «о'кей».
І раптам майму начальніку без дай прычыны ўздумалася палажыць на мяне вока! Да гэтага часу не магу ўцяміць: навошта я яму, калі навокал столькі маладых, прыгожых, на ўсё згодных? Сустракаюцца ж пры ўсім пры тым і з мазгамі, калі такі эстэт… А яму нешта стрэліла, у яго, бачыце, узніклі «сур'ёзныя намеры» наконт мяне! Мае намеры пры гэтым нікога не цікавілі. Усім здаецца, што ў маім узросце і становішчы я павінна кінуцца на шыю першаму, хто раскрые абдымкі. А тут раскрывае — і не абы-хто! Са сваім бізнесам, грашыма, ды яшчэ з пачуццём гумару і прывабнай знешнасцю. Мара, а не мужчына! Пра гэта мараць усе незамужнія жанчыны нашага гарадка, ад шаснаццаці да пяцідзесяці, і ён рэгулярна праводзіць сярод іх кастынгі. Праўда, пакуль што ніводная яго не прайшла, не затрымалася ў яго сяброўках даўжэй, чым на тры месяцы, але ж затое ва ўсіх астатніх застаецца шанс. Ну, падумаеш, не па душы ён мне — а каго мая душа цікавіць? Ну, падумаеш, я іншага кахаю — кахай, хто ж забараняе? Палова свету так жыве: любяць адных, замуж выходзяць за другіх, а спяць з трэцімі.
Цэлы год мне неяк удавалася ўвільваць ад яго недвухсэнсоўных намёкаў і прапаноў, усё спадзявалася, што ён пераключыцца на каго іншага. А ён толькі яшчэ больш «заводзіўся», пераклініла яго… Словам, на апошняй карпаратыўнай вечарынцы, «зліняць» з якой у мяне пры ўсім старанні не атрымалася, шэф выказаў мне вельмі канкрэтнае запрашэнне неадкладна «прайсці кастынг» у яго на дачы. А я гэтак жа канкрэтна яму адмовіла. І таму ў апошні дзень адыходзячага года даведалася, што фірма ў маіх паслугах больш не мае патрэбы і атрымала канчатковы разлік — за мінусам прэміі і ўсіх надбавак, якія складалі большую частку маёй зарплаты і якіх я па рашэнні кіраўніцтва была пазбаўлена. Такім чынам я, учарашняя паспяховая бізнес-вумен, апынулася на вуліцы, практычна без капейкі, з нявыплачаным крэдытам і сынам-студэнтам, якому праз месяц трэба плаціць за вучобу.
Не доўга думаючы, я ўзяла білет і рванула да свайго каханага чалавека. З ім мы ўжо два гады разам, столькі ўсяго перажылі… Ён таксама быў страціў работу, не меў грошай, жыў у мяне. Я дапамагла яму перабрацца ў сталіцу, уладкавацца на прэстыжную работу — пасадзейнічала мая аднакурсніца, пазычыла грошай на першы час — тады я магла сабе гэта дазволіць. Я ж кажу, што паводзіла сябе вельмі саманадзейна: палічыла, што цяпер, калі цяжкасці ўзніклі ў мяне, а ў яго — усё ў парадку, я таксама магу разлічваць на яго падтрымку.
Цягнік прыйшоў позна ўвечары, я на таксі — і да яго: каб паспець стол накрыць, да сустрэчы Новага года падрыхтавацца. А ў яго, аказваецца, ужо ўсё падрыхтавана: стол накрыты на дваіх, кветкі — амаль такія ж ружы, толькі шмат больш, шампанскае, садавіна, свечкі… Я ледзь не самлела ад шчасця: гэта ж, думаю, мяне так сустракае, адкуль толькі даведаўся, што прыеду. А мо здагадаўся — сэрца падказала… Мы ж, жанчыны, любім гэткія рамантычныя абгорткі… Я да яго — з распрасцёртымі абдымкамі, а ён усё неяк муляецца і на гадзіннік паглядвае раз-пораз. І тут званок у дзверы — тая самая мая аднакурсніца, Галачка, якая па маёй просьбе яго на работу ўзяла, з'яўляецца — уся расфуфыраная, як тэлезорка… Да мяне нарэшце дайшло, для каго падрыхтаваны стол і ўсё астатняе… Ну, я павіншавала іх з Новым годам — і за дзверы… 
— Такая вось ўвогуле банальная гісторыя. Але ад гэтага не менш балючая. Прабачце, што прымусіла вас усё гэта выслухоўваць. І дзякуй за тое, што выслухалі — мне стала лягчэй… 
Яна моўчкі выпіла каньяк. Заплюшчыла вочы і адкінулася на спінку крэсла. 
«Напэўна, гэтак жа балела Надзі, калі яна даведалася пра існаванне Ані, — міжволі падумаў Віктар. — Тады, як я ішоў да яе начаваць, а ранкам вяртаўся дахаты, хаваючы вочы, маніў ёй пра нейкія справы. Чаму ж мне да глыбіні душы шкада гэтую незнаёмую жанчыну і хочацца дапамагчы ёй хоць нечым, а Надзіны пакуты выклікалі толькі раздражненне? Толькі таму, што ў іх быў вінаваты я, і хацелася сябе апраўдаць? А гэтаму мужыку, з-за якога Валянціна сустракала Новы год на вуліцы, хочацца набіць морду. Хоць я, па вялікім рахунку, нічым ад яго не адрозніваюся. Але мне морду ўжо набіла жыццё, і не толькі морду. І ён сваё атрымае… А жанчыне гэтай трэба нечым дапамагчы. Работу ёй прапанаваць, ці што? Усё роўна пасля сённяшняй ночы нам з Аняй у адным калектыве не працаваць, гэта зразумела і мне, ды, думаецца, і ёй — не дурная ж. Парэкамендую яе Мікалаю, у таго якраз бухгалтарка ў дэкрэтны пайшла, пытаў, ці не ведаю каго талковага. А спецыяліст Аня класны, няма чаго казаць. Вось толькі ці пагодзіцца Валянціна — пераязджаць усё ж давядзецца. Але ў любым выпадку — гэта не сённяшняга дня размова, яна ўжо ледзь на нагах трымаецца».
— Валянціна, вам трэба адпачыць, — Віктар злёгку крануў яе за руку — і яна ўздрыгнула ад гэтага дотыку. — Гэта перш за ўсё. Нездарма кажуць, што ранак мудрэйшы за вечар — заўтра будзе новы дзень, пачнецца новы год, нешта прыдумаецца, знойдзецца нейкае выйсце.
Жанчына паглядзела на яго затуманенымі вачыма:
— Напэўна, вы маеце рацыю… Я так стамілася, так стамілася… Нібы не ноч прайшла, а ўсё жыццё… А да цягніка — яшчэ цэлая вечнасць… Але ў мяне грошай — толькі на білет, у гасцініцу ісці не выпадае. Застаецца толькі бясплатная лаўка ў зале чакання, калі бамжы яшчэ не ўсе занялі.
— Ёсць іншая прапанова, — задуменна прамовіў Віктар. — Наша фірма здымае кватэру ў цэнтры — партнёры, здараецца, нечакана прыязджаюць, не хочацца залежаць ад гатэляў, ды і сервіс там часта пакідае жадаць лепшага. Гэткая карпаратыўная гасцініца. Цяпер яна пустая. У мяне ёсць ключы. Калі вы не супраць, я вас там уладкую — паспіце колькі гадзін.
— А вы куды? — спытала яна і сумелася ад двухсэнсоўнасці свайго пытання.
— Я? — ён таксама сумеўся. — Калі вы не супраць, я б таксама хацеў крыху адпачыць… І ісці мне, як і вам, няма куды… Вы не хвалюйцеся, кватэра двухпакаёвая, я не буду вам перашкаджаць…
— Ну што ж, выбіраць мне ўсё роўна не даводзіцца, — хвіліну падумаўшы, махнула яна рукой. — Тым больш, што я ўжо зразумела: вы — не грабежнік і не вампір. У любым выпадку ў кватэры на канапе будзе зручней, чым на лаўцы ў зале чакання. Паедзем хутчэй! А то, па-першае, у мяне такое адчуванне, што я зараз засну, проста тут і цяпер. А па-другое, баюся: а раптам вы перадумаеце?
Віктар засмяяўся і стаў набіраць нумар таксі.
