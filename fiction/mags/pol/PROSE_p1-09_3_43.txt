author Алег ЛОЙКА
title УЛАДЗІМІР КАРАТКЕВІЧ, або ПАЭМА ГАРСІЯ ЛОЙКІ
genre [Раман]

Гэтая паэма...
Замест уступу
У цэнтры гэтае паэмы будзе Уладзімір Караткевіч. І назва яе будзе з аднаго імя і аднаго прозвішча, хоць, напэўна, будзе і падзагаловак, бо вельмі хочацца, каб ён знайшоўся і быў незвычайным, надзвычайным, якім быў Уладзімір Караткевіч — паэт, пісьменнік, чалавек, беларус, сябра не толькі мой...
Гэтая паэма, як прагучала ўжо ў першым яе сказе, пра Уладзіміра Караткевіча. Але не толькі пра яго, а і пра мяне, бо пішу я яе не як мастацкую біяграфію і не як выдатную кнігу «Жыццё і ўзнясенне Уладзіміра Караткевіча. Партрэт пісьменніка і чалавека» (Мінск, 1990). Адам Мальдзіс і Караткевіч былі ў іх мінскім часе непарыўныя, нібы Адам Мальдзіс з Акадэміяй навук БССР, — непарыўныя і ў паездках на родную Адаму Астравеччыну, і ў Кракаў, Вільню, і па ўсёй Беларусі. Адам Мальдзіс запісваў і апісваў не толькі агульныя маршруты, але, прафесіянальны журналіст, ён хапаў з ходу афарыстычнасць мовы, размоў, выступленняў нашага сябра. Пад ягоным пяром засталося ой як шмат жывога слова, жывой думкі Караткевіча, — цаны ім нямашака!.. Гэтак штодзённа, гэтак працяжна з Уладзімірам я не быў, не мог быць, ды ўсё ж хапала ў мяне з ім блізкасці і побытавай, і — асабліва — духоўнай: як у гады 60—70-я, так і — асабліва — у 80-я. У гэтай паэме будзе мне толькі вядомае, мною толькі цераз яго пазнанае, ва мне ім узнесенае, і што на лёс мой жыццёвы ўплывала, і на маю творчасць. Аднак спецыяльна падкрэслю: не журналісцкая, хай і магутная, хватка сёння мне ў прыклад, не манаграфічны акадэмізм, узоры якога даў, напрыклад, Анатоль Верабей («Уладзімір Караткевіч. Жыццё і творчасць». Мінск, 2005), не эсэ-раман, мой маскоўскі вопыт мастацкай біяграфіі-хронікі, бо мне хочацца сягоння надзвычайнае пісаць надзвычайна.
Я ўвогуле ўжо больш як дваццаць год збіраўся і, нарэшце, грэшны, узяўся здзяйсняць сваю даўнішнюю задуму, памятаючы наказ вялікага Янкі Брыля: «Мы, хто блізка ведаў Валодзю, кожны патроху, кожны па-свойму раскажам пра яго, успамінаючы» («Літаратура і мастацтва», 1 лістапада 1985). Можа, у мяне будзе і не патроху, але па-свойму, спадзяюся, будзе...
Мушу напачатку адзначыць таксама і тое, што мала хто ведаў і ведае, што Алег Лойка быў сярод блізкіх сяброў Уладзіміра Караткевіча. Аб яго адносінах да мяне ў сваёй кнізе канкрэтна засведчыў Адам Мальдзіс, успамінаючы нашы агульныя сустрэчы з Юльянам Сяргеевічам Пшырковым, гаворачы і пра тое, што мне «Караткевіч быў вельмі ўдзячны за рэцэнзію ў «Маладосці» на «Вячэрнія ветразі». А пісаў я ў «Маладосці» і пра «Нельга забыць» (артыкул «Хваляванне за сучасніка»), ставячы раман Уладзіміра Караткевіча ў адзін рад з раманам Івана Мележа «Людзі на балоце» і аповесцямі Васіля Быкава «Здрада» і «Трэцяя ракета». І, як сёння бачу, здорава атрымалася ў мяне: артыкул «Хваляванне за сучасніка» быў першым маім зваротам да аналізу роднай прозы і менавіта да аналізу такіх валадароў мастацкага слова, як І. Мележ, В. Быкаў, Ул. Караткевіч!..
Аб маіх сімпатыях і братэрскіх пачуццях, якія ў сэрцы маім Уладзімір Караткевіч будзіў, будзе шмат. Канкрэтна засведчаць аб нашых людскіх і творчых стасунках мае вершы, прысвечаныя яму, мой аналіз ягонай творчасці ў лекцыях і на семінарах, маё навуковае кіраўніцтва дыпломнымі працамі аб ім, маё навуковае кіраўніцтва аспіранткі Л. Прашковіч — сястры Міколы Прашковіча з тэмай «Раманы Ул. Караткевіча». Ды ў гэтай сувязі куды красамоўнейшыя надпісы Караткевіча на кнігах, дараваных ім мне: на зборніку «Матчына душа» («Кнізе сто год. Няхай і нам будзе з часам двойчы па сто. Трымаемся, браце». 23.XII.64), на «Вячэрніх ветразях» — таго ж дня («Дарагому Алежыку ад шчырай маёй да яго любові. Ул. Караткевіч»), на зборніку «Блакіт і золата дня» (...Хай пан Бог будзе сведкам! Алег! Душа мая — тваёй вялікай душы. — Ул. Караткевіч»), на рамане «Каласы пад сярпом тваім» («Дарагому і міламу майму сябру, Алегу Лойку, як беларускія, так і ўсякія іншыя элаквенцыі знаўцу з любоўю і павагай у дзень узяцця новай ступені, доктара». Ул. Караткевіч. 19.V.69). Надпісы гавораць самі за сябе.
Працытую тут і некалькі пазнейшыя ў Караткевічавым часе словы аб самім ім Максіма Танка: «Сёння зноў завязалася з У. Караткевічам доўгая бяседа па тэлефоне. Цікавы і самабытны пісьменнік, толькі любіць парысавацца. Катэгарычны ў суджэннях. Каго любіць — хваліць без меры, каго ненавідзіць — чэрніць і паганіць» (21.02.1975).
Маю рэцэнзію на «Вячэрнія ветразі» Караткевіч, відаць, хваліў без меры, бо не будзе ён мець меры і ў іншых выпадках са мною, пра якія ў паэме будзе нямала, і якраз, думаецца, самое гэтае дае мне падставы сябе з ім поруч раскрываць...
Наконт жа Танкавае заўвагі «любіць парысавацца», хоць яна не без падстаў, я сам не мог так думаць. Рыса гэткая ў яго, канешне, была, але больш у маладога, а потым усцяж знікала. Яе, так сказаць, эвалюцыі не абысці. Было ў характары, было ў ім як асобе індывідуальнасці і не магло не адбівацца ў паводзінах і творчасці — вершах, прозе, лістах, прамовах. Як адбівалася, будзем дабівацца пазнання...
...З ім у мяне не было ні першай сустрэчы, ні ростані, нібы і я нарадзіўся, каб быць з ім поруч, яшчэ з ім поруч не быўшы, нібы не было праводзінаў яго ў апошні шлях, нішто і ніхто нас не разлучала і не разлучыць, дапокі я застаюся пры зялёных лугах і малочных туманах, пад кашлатымі соснамі і кроністымі дубамі, над рэкамі і марамі не толькі Беларусі, — дапокі я застаюся, застаешся поруч са мной і ты, куды б ні кідаў мяне лёс, кажучы тваёй формулай, быў, ёсць, буду з табой!..
Чаму ж, аднак, не было ў нас першай сустрэчы? Бо над Шчарай, калі Мікола Грынчык прывёз цябе ў Слонім, каб нас пазнаёміць непасрэдна, мяне не было, а быў я, нібы незнарок, хоць ніякага незнароку не было, быў я на вёсцы, дзе нарадзіліся і памерлі мой дзед Цімох, прадзед Лявон і прапрадзед Ігнат, — быў я ў вёсцы Крывічы, што паміж Дзярэчынам і Зэльвай, дзе нарадзіўся і мой бацька.
А на пахаванні зноў чаму ж быць не выпала? Бо зноў, як дурное незнарок, у той спякотліва-мройны ліпень 1984 года я таксама быў у Крывічах і тэлескрынку не ўключаў, тэлефон маўчаў. І толькі калі ехаў са Слоніма ў Мінск познім жніўнем-месяцам таго журботнага года, дазнаўся аб трагедыі. Дагэтуль ні жонка, ні сястра мне пра яе не казалі, хоць ведалі праўду, не казалі і ў рэшце рэшт сказалі, што, шкадуючы мяне, гэта рабілі: вочы не бачаць, душа не баліць. А яна, колькі летаў мінула, баліць і дагэтуль, хоць вочы хаўтурнай слязой не засцілала, і не магу я ўсцяж паверыць, што яго сапраўды поруч няма, што ён — не поруч...
Яднанне, дарагі мой дружа, мяне з табой, ці ж не далучэнне да вечнасці, да таго, кім ты быў, што азіраў, думкай аблётваў, адчуваў, абдумваў і пераабдумваў? У тых адчуваннях і думах тваіх, ведаю, быў і я, і, можа, якраз гэта дае мне найбольшае права паэтызаваць, паэміць цябе. Ты ж настолькі быў усеабдымны, што цябе ні я, ні хто іншы з маіх равеснікаў і неравеснікаў у тваёй усеабдымнасці свету абняць не мог і наўрад ці зможа. Але сам я не паспрабаваць абняць свет душы тваёй, твае жыццёвыя шляхі не магу.
Ужо першым радком гэтай паэмы аб'яўлена маё трапяткое жаданне, каб яна займела свой падзагаловак, ды не абы-які, бо аб надзвычайным надзвычайны, вышыням Уладзіміра Караткевіча павінен быць адпаведны. Шукаць падзагаловак мяне абавязвала і трагедыя, мной жа сцверджаная: калі я пісаў пра Янку Купалу — ставіў прозвішча Купалы і падзагаловак; пісаў пра Францыска Скарыну — прозвішча і падзагаловак. Па сутнасці, Караткевіч — трэці волат літаратуры беларусаў, і як жа яму не мець падзагалоўка, калі першыя двое ў мяне мелі?!
Падзагаловак пра Купалу быў: «Як агонь, як вада...» — пераістотнены радок Купалавай песні пра Лявоня: «Жыў на свеце Лявонь». «У агні не гарыць, у вадзе — не тоне» — словы народнае нашае мудрасці спадарожнічалі гэтаму майму падзагалоўку. І, шукаючы новага падзагалоўка, я проста здзівіўся, што стыхіямі яго таленту таксама былі і агонь, і вада.
Найперш, пэўна, агонь. І ў гэтым пераконвала мяне перачытванне Караткевічавага «Нельга забыць». Якім толькі цудам не абяртаецца ў гэтым рамане вобраз агню! «Агнём захаплення» («Яна ішла поруч з ім, невысокая, з мяккімі шэрымі вачыма, у якіх ззяў зараз добры і чысты агонь захаплення»); «белым агнём» («Царква плыве... адрываючыся ад зямлі, як кветка, раскрытая небу, як неапалімая купіна, палаючая белым агнём»); агнём надзеі («Чалавек можа ўсё. Межаў яго сіле няма, калі наперадзе агонь надзеі...»). І псіхалагічны стан вобраз агню ў «Нельга забыць» па-свойму паглыблена раскрываў, калі пісьменнік, напрыклад, пісаў: «Крыўда агнём разлілася па шчоках», «...Гары яно гарам! Варта было пакутаваць, вар'яцець, паліць апошнія думкі на гэтым хлуслівым агні...», «Яе вочы звернутыя на яго, ззялі нейкім асаблівым цёплым агнём».
Ды і вобраз вады ў прозе Караткевіча, нібы ўслед за Купалам пісаны, — рамантыкам за рамантыкам. І проста вобраз вады, і асабліва паэтызацыя дажджу, навальніцы. Пра ўсё гэтае наперадзе будзе ўвогуле шмат гаворкі, але ўжо і ў «Нельга забыць» Караткевічаў позірк на ваду нельга забыць: і тое, як «перакулены ўніз купаламі, калыхаўся ў вадзе бязважка-белы адбітак Пакравы на Нерлі. Вада рабіла яго асабліва выцягнутым і стройным», і тое, як шчасцем называе дождж галоўная гераіня рамана «Нельга забыць», як згаджаецца з ёю галоўны герой Грынкевіч, успамінаючы родны сухадол, і «як там дождж бяжыць па рацэ! Набліжаецца, набліжаецца. Захапіў. Кроплі скачуць, як цвікі. Потым пераходзяць у бурбалкі. Вада як закіпае... Галава дурэе...».
Сапраўды, залежнасць Караткевіча ад традыцый вобразна купалаўскіх уяваў аб агні і вадзе самая шырокая, хоць паўтарайся той жа славеснай формай падзагалоўка! Ды а ці ж мой падзагаловак да рамана аб Францыску Скарыне, ці ж ён так ужо вельмі далёка адбег, каб быць няблізкім Караткевічу? Думаецца, што ўсё-такі адбег далёка, — думалася, перадумвалася, думка мянялася: «Не адбег!» Ён, Караткевіч, блізкі і да майго скарынаўскага «сонца маладзіковага!..» Думка гэтая асабліва праяснілася, можа, перш за ўсё пры перачытванні артыкулаў Уладзіміра Караткевіча пра Скарыну ды і пры перачытванні «Нельга забыць».
Але засяродзімся найперш на артыкуле «Подзвіг Францыска Скарыны» («Беларусь», 1980, № 4). Галоўная думка яго — у заключных абзацах: «...Мудрасць не ведае розніцы нацый, моў, веры... Нягледзячы на намаганні навалачы розных нацый, мудрасць ведае адну веру — веру ў вялікае прадвызначэнне Чалавека, якога Прырода стварыла для поўнага і канчатковага спазнання самой сябе.
У гэтым, мабыць, адзіны сэнс чалавечага жыцця».
Адзіны сэнс жыцця — пазнанне яго, спазнанне мудрасцю, якая ведае адну веру — у вялікае прадвызначэнне. Скарыну Караткевіч паставіў на пачатку такога спазнання, паставіў як беларуса — першага такога спазнавальніка, бачачы сябе няпершым такім беларусам, але нашчадкам першага такога беларуса.
І яшчэ адну цытату з артыкула «Подзвіг Францыска Скарыны» выпішам: «Быць праўдзівым, добрым, чыстым, чалавекалюбівым. І вакол сябе — на шляху да Розуму — бачыць такіх самых братоў, а не кодла свядома-цёмнага і вераломнага быдла.
Праз дух разумнасці — да духу любові. Праз мудрасць і добрыя звычаі да грамадства, дзе ўсім добра і, галоўнае, справядліва жыць».
«Шлях да Розуму», «дух разумнасці» — лексіка Караткевіча, як бачым, надзвычай мудрасная. Мудрасць, пераемства мудрасці, сонца як сімвал мудрасці, святла, святлістасці розуму і душы. Сонца ў гербе Скарыны — усмешлівае, добранастраёвае. Маладзік туліцца да яго як сімвал абнаўлення, маладзіковая квадра — з будучым, з ростам маладзіка ў поўню — круглую, як сонца. Можа, менавіта так пра яго Караткевіч не думаў, але светлае Сонца меў за святло праўды, праўдзівасці, чысціні, справядлівасці — і гэта несумненна. Зрэшты, на сонца Скарына глядзеў па-пталамееўску, што — спецыяльна адзначылі — толькі цераз трыццаць гадоў пасля скарынаўскага надрукавання першай кнігі з'явілася каперніцкае разуменне сонца, і якраз на дарозе да новага пазнання сонца Францыска Скарыну Караткевіч бачыў — у перспектыве часу, гістарычнага развіцця чалавецтва. У гэтай сувязі ён і падкрэсліваў, што «смяяцца над учарашнім, ранейшым разуменнем ці неразуменнем чалавекам чагосьці нельга. Іншая, іхняя эпоха зусім не прычына, каб смяяцца. Хутчэй, прычына для спачування. Як кожная эпоха ў вачах нашчадкаў».
Велікадушнасць гістарызму Караткевіча! Толькі і думаецца тут, як яшчэ і ўспамінаецца з рамана «Нельга забыць» пра «радасць ад сонца», аб якой у сваіх успамінах пра каханую пасля яе смерці думае Грынкевіч. Усміхнутае, радаснае сонца, якраз яно ў гербе Скарыны — мудрай усмешкай усміхнутае, маладое ад маладзіка, прытуленага да яго шчакі. Не знішчальнае, як агонь, не вада, што патопы чыніць, а ўсміхнутае, мудрае, аптымістычнае сонца. Гэтым, несумненна, сонца Скарыны сэрца Караткевіча да сябе вабіла, хоць ён, як у рамане «Нельга забыць», бачыў яго не тое што рэзыгнацыйным, але абыякавым, калі Грынкевіч на адчайных лыжах «узляцеў проста ў неба, насустрач блакітнаму, ледзяному абыякаваму да ўсяго сонцу» (з апісання лыжнай эпапеі Грынкевіча і Яніса Вайвадса падчас непаразуменняў Андрэя з каханаю Ірынай). Такім чынам, відавочна, што Караткевіч быў і супраць абыякавасці сонца-мудраца...
Адам Мальдзіс у сваёй кнізе «Жыццё і ўзнясенне Уладзіміра Караткевіча...» асобна ўспомніў пра вельмі цікавую ягоную звычку — зыначваць прозвішчы. Сам Адам быў для яго Мальдзісевічам або Адасевічам, Мікола Грынчык — містэрам Грынчыкзамам, Прашковіч — Прашкявічусам. Іншых прозвішчаў-пераверценяў Мальдзіс не ўспамінае, а былі і іншыя, бо па-свойму велічаў Караткевіч і мяне, і першае сведчанне таго — ягоны ліст да мяне ад 27 ліпеня 1974 года:
«Даражэнькі і вельмішаноўны пан Алег Гарсія Лойка!
Дасылаю Вам пару здымкаў, зробленых пару год назад у Слоніме. Гэта не маё няўмельства, гэта і сапраўды тады падаў буйнымі хлапякамі снег.
Па атрыманні — пазваніце і дамоўцеся аб тым, каб зайсці ў госці (пажадана да 19.00 або, калі субота ці нядзеля, да 17.00. Прычыну, спадзяюся, тлумачыць Вам не трэба).
А калі Вы не дасце мне хаця б пары сцяблін зуброўкі — аддам Вас, пане Алежа, анахвеме. Ваш У. Караткевіч!»
Гарсія Лойка! А ці не напрошваецца гэтае зыначанне майго прозвішча ў падзагаловак?!. — адразу падумалася мне, калі даўні ліст успомніў. Само гэтае напрошванне сапраўды не магло не ўсхваляваць: Гарсія — рамантык, паэт, Гішпанія, Дон Кіхот, філасофія абяртання мяне ў беларускага Гарсія Лорку, абяртання перш за ўсё як лірыка. Лірызм, а не трагізм лёсу гішпанскага паэта беларускі паэт Уладзімір Караткевіч вылучаў. Сваю ролю іграла і вычутая ім блізкасць мелодык гучання прозвішчаў Лорка — Лойка, складоў ло-ло, ка-ка. Дык вось ён у паўнаце свайго гучання загаловак: «Уладзімір Караткевіч. Паэма Гарсія Лойкі!».
Эйфарыя, аднак, была нядоўгай, і найперш замінаў зварот да слова «паэма». А ці не да месца было б тут слова «сказ» («Сказ пра Вяла» М. Танка), ці не будзе тут працягу аўтара як крытыка, аналітыка, гісторыка літаратуры, яе тэарэтыка? Ці не будзе ягонае асобнае прачытанне Караткевіча, паглыбленне ў генетычныя асновы генія, у асобны мастацкі свет, ім створаны, у раскрыцці ім гісторыі роднага краю, народнага характару, народных асноў этыкі, барацьбы дабра і зла, супрацьстаяння высакародства і подласці?
Праўда, само паняцце паэмы як такой нам тут нельга абысці, каб прыйсці да найбольш дакладнага жанравага азначэння твора, што стане ў нас ад нашага набліжэння да постаці Уладзіміра Караткевіча, да яго як глыбы чалавечнасці, беларускасці, мастакоўнасці.
Аднак, можа, было б на месцы ў падзагалоўку слова «кніга»? Кніга па-старагабрэйску «біблія» — стары запавет, евангелле — новы запавет, евангелле ад Марка, ад Лукі, ад Матвея. Пакінуць у падзагалоўку «кнігу» ад значэння «біблія» — неяк не вельмі падыходзіла. Ці не лепш паставіць «евангелле» — добрыя весткі, новыя звесткі, хай не ад Хрыстовага апостала, ды ўсё ж ад стылізаванага пад апостальска-евангельскую форму аўтарскага пяра?
У Адама Мальдзіса «Жыццё і ўзнясенне Уладзіміра Караткевіча» — назва не без біблейска-евангельскага пафасу, бо стаіць поруч з матывам узнясення. Відаць, сёння прадаўжаць традыцыю ўзнясення Уладзіміра Караткевіча як генія нашай літаратуры ўжо нельга.
Жылі ж мы ў свой час у атмасферы савецкай крытыкі (пад бізунамі ідэйшчыны, пад аглабельшчынай) — крытыкі і самакрытыкі (зброі кар'ерыстаў прабівацца на вярхі). На самым пачатку зазнаў Уладзімір Караткевіч разноснай крытыкі дагматыкаў у роднай Воршы і цярпець не мог мінскіх герцовічаў, маскоўскіх чалмаевых. І крытыка, вядома ж, не вытрымала б і назвы кнігі пра Караткевіча А. Мальдзіса з матывамі ўзнясення («Падумаеш, знайшоўся Хрыстос з аршанскіх лоз!) ці які-небудзь зварот да формулы «евангелле ад...» («Яшчэ што?! Знайшоўся апостал — недабітак франкаў Гарсія!..»). Будзем, аднак, вучанымі саакрытыкамі і формулы евангельскага ўзвышэння ўжываць не станем, хоць без самога ўзвышэння не абыдземся, бо на першым месцы ва Уладзіміра Караткевіча не евангелічная святасць, а патрыятызм, адраджэнскі гуманізм — ад эпохі еўрапейскага Адраджэння, ад нацыянальнай адраджэнскай ідэі. Першаснае ў Караткевіча ішло ад гісторыі роднай Беларусі, ад мужнасці, гераізму, справядлівасці народа, ад нацыянальных традыцый. За мастаком Караткевічам стаіць Караткевіч-гісторык. Па-сутнасці, раманіст Караткевіч — аўтар «Каласоў пад сярпом тваім», мастацкі летапісец паўстання 1863 года, жыцця і подзвігу яе правадыра Кастуся Каліноўскага несумненна пачынаўся як аспірант акадэміка А. Бялецкага, узяўшы ў яго тэмай кандыдацкай дысертацыі паўстанне 1863 года. Ды і ў першым зборніку вершаў паэта Караткевіча «Матчына душа» ці ж не больш вершаў гістарычнай тэматыкі, чым пра сучаснасць? Якраз за гэта і крытыкаваў першы зборнік Караткевіча Якаў Герцовіч: за празмернасці мінулага ў паэта, а не сучаснасці. Нават і такі тонкі выдатны крытык, як Рыгор Бярозкін, і той ставіў пытанне рубам: «Камінок ці спадарожнік?!.», ушчуваючы маладога паэта за камінок, за лішнюю цягу да мінулага, да гісторыі, а не да новабудоўляў камунізму.
Карцела, карцела мне пытанне, як жа ўгістарычніць падзагаловак кнігі пра беларускага Сянкевіча, якога ж пасля «Каласоў пад сярпом тваім» у час абмеркавання рамана ў Інстытуце літаратуры Акадэміі навук БССР тады супрацоўнік Інстытута Вячаслаў Зайцаў называў беларускім Сянкевічам. Станавілася зразумелым, што ўгістарычніць падзагаловак можна праз выкарыстанне назвы жанру, змест якіх ідзе ад гістарычных падзей, легендаў. Такім чынам, хроніка, балада, легенда, паданне, быліна, сярэднявечнае казанне, жыціе, летапіс.
Але ці ж такі ўжо Караткевіч гісторык? Не ўласна ж гісторыкам ён стаў і не толькі аўтарам гістарычных раманаў, п'ес, балад, легенд. Ці ў канцы не выручыць нас Мікалай Гогаль, які назваў «Мёртвыя душы» паэмай? Ды і сам Караткевіч ці не аднёс «Чазенію» да жанру паэмы? Не з-за эпічнасці ж, а з-за лірызму, Караткевіч як муж, рыцар, абаронца краю — герой эпічны, гераічны, як лірык — лірык, як змясцілішча лірызму — лірык. Лірычны, гераічны эпік, варты паэмнага ўзвышэння, сам — паэма і лірычная, і эпічная! Vivat, паэма мая! Vivat, паэма Гарсія Лойкі!..
Чалавек нараджаецца, чалавек памірае. Ён, Уладзімір Караткевіч, нарадзіўся 26 лістапада 1930 года, памёр 25 ліпеня 1984-га. Яшчэ ён велічніўся (і ніхто з жывых не думаў, што яго так скора не стане), калі я — аўтар ужо дзвюх кніг у Маскве ў «ЖЗЛ», дагаварыўся там аб сваёй трэцяй кнізе ў «гэтай серыі». Задуму маю ў Маскве тады шчыра віталі, і адно што рэдакцыю стрымлівала — чаканне поўнага выхаду Караткевічавага васьмітомніка: выйдзе ён, і — зялёны святлафор! У чаканні зялёнага святлафора я, самаўпэўнены, святкаваў ужо з'яўленне Хрыста народу і абсалютна не прадугледжваў распаду СССР. Да 1991 года васьмітомнік не выйшаў. У 1991 з распадам СССР распадалася мая самаўпэўненасць, усё распадалася — думалася, надоўга, назаўсёды. Ды на пачатку 2005-га года, калі быў я ў Маскве, калі пачуў пра новае ў ёй «ЖЗЛ», не мог не заікнуцца ў новай рэдакцыі пра Караткевіча. Здзівіла няведанне яго ў ёй, — здзівіла і не здзівіла: новы час! Вось табе і творчая гісторыя!
Чаму творчая гісторыя? А таму, што не мог не ўспомніць, як думаў я пісаць пра Караткевіча ў 1991 годзе, якой мне тады выдавалася праўда аб ім, формы раскрыцця яе, паказу. Прайшло амаль два дзесяцігоддзі, і яны не маглі не падлегчы змене, змене хоць бы таму, што куды агромнісцей стаў змест, разросся, абнавіўся, разлёгся проста самумнымі дзюнамі, велікакняскімі хвалістымі прасторамі. У нас, у Беларусі, і сваё «ЖЗЛ» з'явілася, і адной з першых кніг гэтай серыі «ЖЗЛБ» стала «Уладзімір Караткевіч. Быў. Ёсць. Буду!» Успаміны, інтэрв'ю, эсэ» (Мінск, «Мастацкая літаратура», 2005). Шэсцьдзесят сем аўтараў! Улікова-выдавецкіх аркушаў 32,5, старонак 518. Выданне цудоўнае — мелаваная папера, фатаграфіі. Змест сапраўды і аб'ёмісты, і цікавы, арыгінальны, непаўторны — караткевічазнаўства самае прадстаўнічае, самае поўнае. Ды сам я цалкам свядома не падаў сваіх матэрыялаў у гэтую аўтарытэтную звышманаграфію, бо мая даўнішняя задума ва мне не замірала, бо сваёю трэцяй кнігай тыпу «ЖЗЛ» я жыў, не магло перагарэць ува мне тое, што гарэла, што з распадам СССР распалася, але не прапала, не прападала...
Зноў падкрэслю, што сёння мая паэма пра Караткевіча кладзецца па-іншаму, чым мроілася ў 1991 годзе, але, думаю, што і сёння мае былыя мроі толькі паспрыяюць майму сённяшняму ўзвышэнню, адкрыццю Караткевіча, пакажуць ягонае ва мне паўстагоддзевае быццё...

Раздзел першы. 
З напачатку пяройдзенага...
Валодзя, будучы пісьменнік Уладзімір Караткевіч, малым у маленстве ніколі не быў, бо свет для яго, як толькі гэты свет пачыналі вочы бачыць, здаваўся вялікім-вялікім, а як у вялікім свеце быць малым?! Хай не быў Валодзя Гуліверам, але ніколі не быў ліліпутам, хай не быў Машэкам, але ніколі не быў гномам з казак братоў Грым, хай не быў дзядзькам Сцёпам-міліцыянерам з даўжэзнага верша Сяргея Міхалкова, але ніколі не быў Пакацігарошкам з казак Сержпутоўскага. Ды будзе няпраўдай, калі не сказаць, што і дарослым ён быў малым, які ў вялікім свеце велічнеў у волата.
Быць вялікім была яго наканаванасць ужо цераз тое, што ўсё навокал яму, малому, здавалася велічным, незвычайным. Зрэшты, у гэтым самым моманце нічога надзвычайнага не было, бо калі любы чалавек цераз гады, ужо дарослы, пажылы, вяртаецца ў дом свайго маленства, на надворак яго, нават пад высокія вербы, сосны, бярозы, дубы яго, якой паніжэлай, нізкай здаецца яму столь у матчынай хаце і вузейшымі луг, поплаў, калі яны за акном, за матчынымі ў гародзе градамі. І сапраўды, як вузеюць вокны маленства, і прысады ў іх, і бэз, і язмін, хоць куды як падраслі, цяпер табе па пояс.
За сваё жыццё зведаў я хвалі шматлікіх рэк Беларусі — і магутнага Нёмана ў яго сярэднім цячэнні, дзе ў яго ўпадае Шчара, — другі, лясісты бераг як за кіламетр; і лірычна-хвалістай прыгажуні Прыпяці каля Турава і Жыткавіч; і па Скарыне велічна-спрадвечнай для мяне Дзвіны ў Полацку; і Дняпра ў Кіеве, пра якога Гогаль паэтычна ўзгалошваў: «Рэдкая птушка даляціць да яго сярэдзіны!» Аднак жа рака майго маленства — Шчара. У Кіеве ў Дняпро я не акунуўся, не перахрысціўся. Хрысціўся я дняпровай хваляй ля вялікай вёскі Кісцяні, дзе нарадзіўся мой найлепшы настаўнік Юльян Сяргеевіч Пшыркоў, які кіраваў маёй кандыдацкай ды доктарскай дысертацыямі. Кісцяні — вёска датычная і роду Караткевічаў.
Кісцяні — вёска, побліз якой адбываюцца падзеі аповесці Караткевіча «Сівая легенда». Дняпро ў Кісцянях малавеле шырэй маёй Шчары ў Слоніме. У Воршы, родным горадзе Караткевіча, Дняпро таксама не шырэй за Шчару, як і ля Копыся, у Ляўках, дзе ў адбудаванай пасля вайны дачы Янкі Купалы я быў.
Дарэчы, і ў Мікалаеўшчыне ля Стоўбцаў — радзіме Якуба Коласа — Нёман не такі волат, дзе ў яго ўпадае Шчара; ён у Мікалаеўшчыне таксама шырынёй са Шчару, а цяпер, паплытчэлы, можа, і значна вузей, чым мая Шчара ля Лабазоўкі. Але перачытайце вы «Новую зямлю»: які велічны, вялікі ў ёй бацька Нёман, бо хай тады ў мінскім астрозе, хай здалёку, але менавіта вачмі хлапчука, які вырас у наднёманаўскай Мікалаеўшчыне, ён, Нёман у паэме паказаны. Нёман за тое не крыўдзіцца дасюль і, напэўна, што не крыўдзіцца і Дняпро, як ён паказаны Караткевічам у «Эпілогу» да «Леанідаў...».
Сент-Экзюперы ўвогуле сказаў, што кожны чалавек з маленства. Відаць, найперш, у сэнсе, што маленства ў кожным чалавеку жыве, не памірае. Але ўсё залежыць ад таго, як жыве, наколькі выпірае ў дарослым чалавеку памяць маленства. Творчая фантазія чалавека не аўтаномная, вымысел яго — не аўтаномны. Ён — у залежнасці ад памяці, ад жыццёвага вопыту, пройдзеных чалавекам дарог увогуле. І ўсё ж гарант, першапрычына буйной творчай фантазіі — маленства. Што кожны чалавек з маленства — гэта мог сказаць Уладзімір Караткевіч. З маленства ў яго памяці была Ворша, Кісцяні, уся беларуская Наддняпроўшчына з яе кароннай веліччу Дняпром. Але ці толькі вачыма дзяцінства пісаў Караткевіч вобраз Дняпра ў «Пралогу»?!.
Каб толькі з маленства, каб толькі яго вачыма, то не пераўтвараўся б ён у «Пралозе» брату Нёману ў Мікалаеўшчыне і слонімскай сястрыцы Шчары ў недапараўнальную з імі веліч, агромністасць, хараство!..
Гэтая паэма, і тое на самым яе пачатку было моўлена, не хроніка жыцця Караткевіча, не вядомыя з яго рэаліі, дэталі будуць у ёй пералічвацца, як ва ўспамінах старэйшай ягонай сястры, хоць кнігі пра чалавека нельга пачаць, не бачачы пачатку яго дарог. Але ж яго можна бачыць і як сястра паэта і як не сястра, а тым зрокам, якому само маленства будучага генія бачыцца пад цуда-страхой неба, на цуда-зямлі, цуда-вадзе, цуда-сцежках. Тое, што стала незвычайным, незвычайна пачынацца не магло!..
Ён нарадзіўся пад нябёсамі, у якіх блакітнеў блакіт, грымеў гром, бліскала маланка, на дол спадала лістападаўская імжа, лютаўскія завеі, з якіх сляпіла сонца, мігаталі зоры, маладзіўся маладзік, вітала світанкавая зара, вечаровая дагарала. Будучы паэт, пэўна, жыў напачатку вачыма — у небе, а засяроджваць зрок на траве, дрэвах, кветках і моху, на быстраногіх зайцах і марудлівых аленях, на таптунах-мядзведзях, хітравокіх лісах, клыкастых ваўках, — на ўсім, усім тым, што называецца жывой прыродай, ён, разумеецца, пачаў крыху пазней, а менавіта нагамі даткнуўшы зямлі, пачаўшы хадзіць, бегаць, збягаць з парога роднай хаты, выбягаць на вуліцу, спачатку — гарадскую аршанскую, пасля — вясковую кісцянёўскую. А на вуліцах — і аршанскіх, і Кісцянёва — сабакі, каты, коні, каровы, авечкі, бараны. На вуліцах — таксама ж прырода, жывая гаспадарчая, таксама ж Богам дарчая, і нешта куды перш кідалася ў вочы, і найперш на ўсё жыццё падабалася, палюблівалася. І напэўна ж не куры, што кудахталі, не жаўтадзюбыя гусакі, што шыпелі, а сабачаняткі, што хвосцікамі матлялі, коткі, што ленаваліся на сонечных падаконніках ці на заімшэлых платах. Быстраногі хлапчук, быстраногая цікаўнасць! О, як вы быстрэлі на родных аршанскім, рагачоўскім бацькоў, дзядзькоў, дзеда панадворках!
Ды сапраўды ці ж панадворкі аббяжыш без ног? Ці ж без іх пабяжыш на Дняпро, за Дняпро, хоць яго хвалі ў Воршы з бацькавае хаты відны былі, як і дубровы — шарэнгі кроністых дубоў, пад якімі Уладзік з бацькам браў свае першыя баравікі, пра якія, калі ўжо універсітэт скончыў, пісаў у блакноце: «Колькі першых пацалункаў бачылі гэтыя дрэвы!» (15.01.1955). Ды, пэўна, вельмі рана, рана — з самага малога маленства — будучы пісьменнік Валодзя стаў шкадаваць, а чаму ў яго рукі — не крылы, і мог папраўдзе вельмі, вельмі аб гэтым шкадаваць найперш на наддняпроўскай кручы ў Кісцянях: цераз Дняпро ж не перабяжыш, а з кручы ці ж залунаеш над ім, калі рукі не крылы? Хлапчанё Караткевічаў, што настаўнічалі ў Кісцянях, канешне, не ведала, што на задняпроўскія заліўныя сенажаці ён пазірае не проста з кручы, а са стаянкі першабытнага чалавека над Дняпром, як яму таксама абсалютна няўцям было, што з яе ён пазірае ўжо ў панскім садзе і на грушу, што стане паказваць у рамане «Каласы пад сярпом тваім» — паказваць ля сялянскай хаты Когута, дзе на дзядзькаванні будзе галоўны герой рамана — князь Алесь Загорскі, паказваць, як надломаную навальніцай, але не зваленую ў Дняпро, не адцвілую...
Крылы ж, вы сапраўды акрыльвалі, акрыльваеце і будзеце акрыльваць не толькі арлоў, ластавак, кнігавак, сокалаў. І херувімы ж не без крыл, анёлы і архангелы дабрыні, ласкі, спагады. Чалавек, ці ж не імі найперш крылаты, а не драпежнасцю каршукоў, чарнатой груганоў, лютасцю Люцыпара?!.
Аднак жа і пад крыламі галубінымі і воранавымі дол, зямля, нізіны, і ўзгоркі, дрыгва і снежныя горы. Нізінаў і ўзгоркаў над Дняпром хапае, як і ва ўсёй Беларусі — хапае і не толькі іх, бо і туманаў на Палессі, азёрных выспаў на Паазер'і, лаўжоў і валежы ва ўсіх адзінаццаці беларускіх пушчах. Пушчаў, аднак, у родным краі менш, чым лядаў — выпаленых дрэў, каласістых ніваў, зялёных лугоў і папараў. Ёсць над чым крыляць, і асабліва завабна ўскрыльваць над стрэхамі і дахамі хацінаў і палацаў, цэркваў і касцёлаў, замкаў і местаў, вёсак і мястэчкаў. О, як рана надходзіла, прыходзіла прага акрыліцца да хлапчука, заварожанага сваёй Воршай, свімі Кісцянямі!..
Ды, калі праўду казаць, то чалавеку так давеку і невядома, што яго больш вабіць: неба ці зямля, зоры ці небасхілы?!. Да зораў, як ні падавайся, не дайсці, а да хацінаў, да палацаў, калі ласка!
Чалавека няма без продкаў, народа няма без гісторыі. Пра гэта думаў, гэтак мысліў Уладзімір Караткевіч ужо рана-рана. Думка, вядома, вар'іравалася, так ці інакш выяўлялася, творчасць пацвярджалася, думкам іншым суседнічала, і вельмі грунтоўна, дасканала лягла на паперу, калі Караткевічу было ўжо гадоў пяцьдзесят... «Без гістарычнага рамана, гістарычнай літаратуры, — пісаў ён у 1980 годзе, — увогуле не можа абудзіцца нацыя, бо яе няма без пачуцця гістарызму, без спакойнага гонару за сябе і проста самапавагі, без веры ў тое, што яна ёсць, яна, непераходзячая, сталая, вечная каштоўнасць вечнага чалавецтва і па ўсіх гэтых прычынах павінна жыць дзейна і велічна, ведаючы сабе цану і ў дрэнным, і ў вялікім».
Зрэшты, аб значэнні гісторыі для народа, для нацыі Уладзімір Караткевіч — я памятаю, на свае вушы чуў — гаварыў заўзята на абароне кандыдацкай дысертацыі ў педінстытуце Лідзіяй Іванаўнай Прашковіч. Тэмай яе дысертацыі было «Гістарычны раман Ул. Караткевіча». Караткевіч з Мальдзісам сядзелі ў зале ў другім радзе, Караткевіч гаварыў: «Калі і няма ў народа гісторыі, трэба яе выдумаць». Вядома, Караткевіч не толькі ведаў гісторыю роднага краю, але і выдумляў яе. Выдумшчык, выдумляльнік! Канешне, як аўтар гістарычных аповесцяў і раманаў Уладзімір Караткевіч без выдумкаў не абыходзіўся, але ён не быў падтасоўшчыкам гісторыі, не быў чэхам, які выдаваў краледворскія рукапісы за арыгінал, хоць былі яны яго падробкай. Ды каб не гэтая падробка, ці ж анямечаныя чэхі сталі б чэхамі? Джэферсан, «Песні Асіяна». Джэферсан не стаў бы Джэферсонаам, каб не ягоныя падробкі, англійская літаратура англійскай літаратурай. Караткевіч — у пару савецкай русіфікацыі, калі Беларусь сваёй уласнай гісторыі пазбаўлялася, вяртаў ёй гісторыю, выдумляў ёй міфы, аб чым яшчэ да абароны кандыдацкай дысертацыі Лідзіяй Прашковіч ведаў Адам Мальдзіс, потым ужо ў сваёй кнізе пра Караткевіча засведчыўшы гаворанае Уладзімірам: «Павінны ж мы ў рэшце рэшт абрастаць міфамі!..»
Можа, будзе і дзіўнавата, што зараз я звярнуся да дум-задумаў, якія ўва мне гарэлі, калі я быў у савецкім часе напярэдадні сваёй трэцяй кнігі ў маскоўскай «ЖЗЛ». Увогуле, ці я б гэтыя задумы здзейсніў, не ведаю, але задумы тыя — сёння ж гісторыя, хай творчая гісторыя кнігі, якая не з'явілася, але ў якой быў бы ўсё ж Караткевіч — перадусім рамантык, чалавек усезямны, а не толькі ўсёбеларускі. Бо задума мая была найперш у чым: Караткевіч — герой, на зямлі, пад зямлёй і ў небе жыве ён. Зямля — Дом, Сусвет — Дом, і на зямлі дамы. Чалавек — герой, героі і Дамы, бо для Караткевіча залі перадусім рыцарскія, хоць і ў сялянскіх свяцёлках ён таксама свой, як свой на замкавых вежах і піўніцах.
Залі мне мроіліся вялікія і малыя, ружовыя — ілюзій, ідэалізму, чалавекалюбства, чорныя — пячорныя, таксама вялікія, як Пячорская лаўра, і малыя, як напарстак. Белыя залі асацыіраваліся найперш з украінскімі мазанкамі, як і з белым летапісцам. Тады якраз у савецкай літаратуры прэзентавалі літоўца Марцінкявічуса — белы і чорны летапісец. Вось яны трапілі і пад маю руку.
Але перш за ўсё ўслед за Караткевічам я бачыў людзей пачцівых, сумленных, добрых, а не латругаў, падлюкоў, крыважэрных смокаў, бандзюг — бачыў на зямлі менавіта пад небам: пад яго блакітным дахам (каўчэг, барханы пустыні, каюту, чазенію), пад дахам зорным («Дзікае паляванне караля Стаха»), пад небам Таўрыды («Мая Іліяда»), пад дзевятай — па Пталамеі — сферай нябёсаў, пад — паводле Дантэ — дзесятай, крыштальнай усеагульнай сферай Любові.
Наконт заляў: у малой ружовай, мне здавалася, я буду маляваць маленства будучага паэта, пад чырвоным вокам Марса — гады ваеннага ліхалецця, у вялікай белай залі гісторыі — даследаваць раман «Свая легенда», пад Мілавіцаю ці Арыёнам — каханне Грынкевіча, пад небам Балтыкі — лятучага галандца, як Адысей, між Сцылай і Харыбдай будзе ў мяне Караткевіч падарожны, а на Палессі слухаць званы ў прадоннях...
Увогуле мне здавалася, я ў асобных залах буду зводзіць аднатыпных герояў твораў Караткевіча, садзіць іх, як рыцараў Артура, за адзін стол, выводзіць у бойку на адзін дзядзінец, садзіць паршыўцаў у падземную клетку — пры паказе асобнасці кожнага, ці высакароднага рыцара ці паскуднейшага лотра...
Сапраўды, мой творчы замах быў калісьці надзвычайны, наўрад ці што з яго я цяпер здзейсню, і сам цяпер я з яго здзіўляюся, хоць, бачачы яго на пачатку сваіх дарог да Караткевіча, шчыра ўхваляю яго шаленства, упаўне разумею, што не мог я пра Караткевіча так не думаць, так не бачыць яго як рамантыка, як мастака... бачыць так увогуле...
А ўвогуле, відаць, ужо ў першым раздзеле гэтае кнігі трэба падаць і агульнае дэкларацыйнае, з чаго і пачынаўся і чым усё жыццё жыў Уладзімір Караткевіч як рамантык, як мастак. Галоўнае, што Караткевіча хопіць і на агульнае, і на неагульнае, што будзе выкладацца на працягу ўсёй кнігі, — упаўне хопіць!..
Такім чынам, пачнём з дэкларацый 1959, 1960 гадоў. Гэта Караткевіч блізкага пярэдадня 30 год, Караткевіч 30-ці. Хай жа нам адкрывае яго запіс 2 чэрвеня 1959 года, зроблены ў 8 гадзін вечара: «...Недалёкі ствол бярозы закрыў ад мяне сонца. Але вакол, у няяркім і кранаючым святле, таўкліся на сонцы камары-таўкуны і па павуцінках, працягнутых між дрэвамі, гулялі вясёлкавыя, зялёныя і малінавыя, як на ёлачных цацках, агеньчыкі.
Жыць, мучыцца і кахаць — гэта ўсё адно было шчасцем».
Жыць, мучыцца, кахаць!.. Мучыцца — яно было, пэўна, ад мукаў творчасці. Мукаў кахання ў паэта яшчэ не было. Мукаў творчасці ўжо было, было, і мы іх пастараемся паказаць больш падрабязна, бо ўсё было — задзёр, упэўненасць і сумніў, запальчывасць і расчараванні, вера і надзеі, рэзыгнацыі і нявер'е ў сябе, самаўніжэнне, самаасуджэнне, як, напрыклад, у лісце да Янкі Брыля ад 29 лютага 1960 года: «Дурная інтэлігенцкая косць і вырадак, вось хто я». Праўда, у тым жа лісце — ці не першыя словы Караткевіча з ухваленнем чалавека як жывой істоты. «Не ведаю, — прызнаецца ў лісце паэт, — як бы я існаваў, каб не кнігі і яшчэ некалькі чалавек, якія заўсёды пераконваюць мяне, што людзі — харошыя, што чалавек — добрая жывёла, што яму абавязкова трэба жыць і любіць як можа, хоць бы толькі напалову...» Жыць і любіць — гэта ж дэкларацыя, гэта заклік да сябе, да другіх.
Але з дэкларацыйных заяваў Караткевіча самая важная хіба гэтая — 1963 года, Караткевічу 33, узрост Хрыста, ды ў спавядальных словах гэтага Караткевічавага прызнання ёсць і спасылка на даўнасць сваіх развагаў: «14 год, — кажа пісьменнік, — як я зразумеў гэта», значыцца, у свае 19—20 год зразумеў Караткевіч сфармуляванае ў 1963 годзе, калі ён пісаў: «Мне заўсёды кроіла сэрца нейкая недарэчная прамежкавасць нашага народа (народ-межеумок, сказалі б расіяне. Заўсёды ён за кагосьці, і амаль ніколі ён не бывае сам за сябе»). І тут гэта ўспамінае паэт: «14 год як я зразумеў гэта, і ўсё гэта стала для мяне адной вечнай крыніцай пакут». Крыніца пакут! Сапраўды прызнанне горкае. Але што тут не менш важнае ў Караткевіча. Крыніцу сваіх пакут ён тут жа называе «і яшчэ трохі» крыніцай шчасця — «шчасця, падфарбаванага горкім гонарам». Чаму гонарам? Паэт тлумачыць і гэта «чаму?» «Таму што мне нічога і нікога не трэба, акрамя гэтых людзей, якім я непатрэбен і якім непатрэбна іх імя. І таму, — прадаўжае пісьменнік, — я бяднейшы за апошняга жабрака і, адпаведна, самы багаты. Бо я магу дазволіць сабе раскошу любіць усіх. Пакуль самаасэнсавання няма, трэба проста горда і самотна рабіць сваю справу, не зважаючы ані на якія пляўкі, поўхі, страты. Відаць, пры такім становішчы біць будуць з усіх старон. Што ж, і гэта набытак. Такім, па-мойму, пакуль што яшчэ ніхто не мог пахваліцца. Калі вытрымаем — значыць, тытаны і не памром. Калі не вытрымаем — туды нам і дарога, шэлег нам кошт і смецце нам магіла. І іншага мы не варты. І хай яны тады здыхаюць, такія ўладары думак і такі народ, не пераводзяць дарма хлеб. Таму што кожны купляе права на жыццё маральнай стойкасцю, веліччу душы, у якую ніхто не мае магчымасці запусціць лапы.
Відаць, лёс любіць нас, калі даў нам такі гонар: быць адным супраць усіх. А калі так, то ўступае ў правы дэвіз Давыда Гарадзенскага: «Нас мала, не чакайце літасці».
Цытата ў нас тут аказалася адной з першых самых маштабных, і яна прыведзена тут не так дзеля дэкларацый, якія змяшчае («Дазволіць сабе раскошу любіць усіх!..»; «Проста, горда і самотна рабіць сваю справу!..»; «Купляй права на жыццё маральнай стойкасцю, веліччу душы!..»; «Нас мала, не чакайма літасці!..») як увогуле маніфест, праграма, усведамленне становішча, стратэгіі і тактыкі, асуджэнне антынародных сілаў, інертнасці свайго народа, бездухоўнасці, душэўнай ляноты, абыякавасці да свайго лёсу. Тут паўната крэда, усведамленне сваіх патрыятычных задачаў, гаркаты лёсу, патрэбы гонару, ганарлівасці, самаахвярнасці. Уся творчасць Уладзіміра Караткевіча будзе менавіта рэалізацыяй ідэяў гэтага ягонага маніфеста ці крэда, праграмы — будзе яркай іх выявай, непаўторнаю мастацкай явай, творчым здзяйсненнем. 
Але не толькі выявай духу будзе творчасць Караткевіча, бо яшчэ, прынамсі, ягонага ўзвелічэння беларускае шляхты і беларускага мужыка, як і выявы самога характару Караткевіча як дзеяча гісторыі, культуры Беларусі, беларускага народа.
Пра значэнне ўзвелічэння Караткевічам у беларускай савецкай літаратуры наперадзе ў нас шмат гаворкі. Але тут, напачатку, не абысціся без Караткевічавага разумення беларускага мужыка, мужыцкай, сялянскай асновы новай беларускай літаратуры, сцверджаных перадусім Францішкам Багушэвічам, Янкам Купалам, Якубам Коласам. У адным з ранніх лістоў да Янкі Брыля, можа, не так пафасна, як у лісце 1963 года, Караткевіч тым не менш у гаворцы пра беларускага мужыка таксама стаў маніфестацыйны, найперш падкрэсліваючы не сацыяльнасць вобраза мужыка ў новай беларускай літаратуры, а яго проста людскую існасць. І вось зараз мы ўбачым, як малады Караткевіч адказваў на пытанне: «...Якая тут ідэалізацыя «мужычка»?» «Ён вельмі просты, — сцвярджаў Караткевіч, — і ён вельмі чалавек (падкрэслена намі. — А. Л.). Ён дае нам хлеб і, — старая прапісная ісціна, — не нам пісаць пра чыноўнікаў, «пекущихся в департаментах о благе любимой отчизны». Ён — наша айчына, усе мы раней ці пазней выйшлі з яго. Значыцца, плаці даўгі, хоць ён не толькі Самерсета Маэма, але і «Тараса на Парнасе» не чытаў». «Тараса на Парнасе» не чытаў» — матыў нацыянальнай недасвядомасці паўтараецца, але сувязь нацыянальнай ідэі перш за ўсё з ім, мужыком, як базай, асновай, упаўне выпукляецца.
Уладзімір Караткевіч — беларус да мазга касцей — гэта перш за ўсё. Але мы тут падкрэслім не веліч патрыятызму пісьменніка, а тое, што яго ніяк не было б як пісьменніка, каб не валадарніцтва ягонага характару, каб не моц, сіла, магутнасць яго характару.
Права на характар. Аб ім вельмі рана Уладзімір Караткевіч заявіў, пішучы Янку Брылю: «Кожны мае права на свой характар». У сувязі з думкамі аб характары не без ёрнічання над сабою ў сваёй запісной кніжцы таксама яшчэ на пачатку сваіх дарог Караткевіч пісаў: «Я проста ёсць, я, Караткевіч, з двума нагамі (пакуль), двума вачыма і вушамі, адным носам і адным сэрцам, з 5 дадатнымі якасцямі і 95 недахопамі. Такім вы мяне і прымайце, калі вам хаця крыху цікава тое, што я кажу вам...»
Вышэй ужо было адзначана, што ў беларускім варыянце «ЖЗЛ» — у «ЖЗЛБ» «Уладзімір Караткевіч. Быў, ёсць, буду!» 67 аўтараў. Некаторыя з іх далі сваім матэрыялам даволі характэрныя загалоўкі — якраз дзеля раскрыцця самога характару Караткевіча. Так, напрыклад, у Алы Сямёнавай —| «Рыцар сонечнай стыхіі», у Міхаіла Пташука — «Чалавек вялікага смутку», ва Уладзіміра Тамашунаса — «Усмешлівасць і незалежнасць», у Віктара Карамазава — «Свята і пір жыцця».
Зробім жа тут і выпіску з кнігі А. Мальдзіса (с. 149—150) з развагамі пра аднатыпныя асобы, адпаведна падобныя «станы быцця».
«Кіеў. Вечарамі, — успамінае Адам Мальдзіс, — Караткевіч дачытваў успаміны Валянціна Катаева «Алмазны мой вянец». «Ясеніна ў Каралевічу нельга было не пазнаць, — занатоўваў ён, — і вось яго многія рысы здаліся вельмі падобныя да Караткевічавых. Тая ж вечная незадаволенасць сабой і іншымі, няўменне і нежаданне чакаць. Тая ж духоўная «неприкаянность», недастасаванасць да жыцця. Тое ж арганічнае непрыняцце ўсялякага фальшу, хлусні ў жыцці і літаратуры. Некаторым гэта здавалася ( і здаецца) позай, бравадай ці яшчэ там чым. Але для іх («Каралевіча» і Караткевіча) гэта было натуральным і адзіна мажлівым станам быцця...»
Гэты раздзел атрымлівае ў мяне вельмі нечаканую канцоўку, — пры канцы сакавіка 2008 года нечаканая канцоўка раздзела «На пачатку дарог». Літаральна пазаўчора ў Слоніме на Лабазоўцы, дзе я цяпер жыву і пішу пра Караткевіча, наведаў мяне Зьніч, святы брат, інак Мікалай, які пры жыцці Караткевіча быў Алегам Бембелем. Кніга яго «Роднае слова і маральна-эстэтычны прагрэс» выйшла ў Лондане ў 1985 годзе, цераз год як Уладзіміра Караткевіча не стала. Але кніга выйшла з пасляслоўем Караткевіча «Мова (што я думаю пра цябе)». У мяне наперадзе будзе падрабязная гаворка пра гэтае Караткевічава пасляслоўе, але візіт блізкага мне паэта Зьніча ўсё ж напачатку, прынамсі, па дзвюх прычынах, я адзначаю. Па-першае, з-за пытання, якое мне святы брат задаваў, а па-другое, што вітаў я Зьніча з Раінай, імя якое не магу не назваць на пачатку гэтай сваёй кніжкі. Назваць паперадзе імені Лілі, з якой Караткевіча з Валянцінай Браніславаўнай на Лабазоўцы сустракаў, месяц у Дубултах каля Рыгі правёў, на апошнім дні народзін Валодзі, які толькі я з Ліляй і апошні раз Валянціна святкавала, быў, мы былі. Успаміны самыя балючыя (пра ўсё гэта ў мяне наперадзе), але тут я не магу не сказаць, што каб сёння поруч са мною не было Раіны, я наўрад, ці б знаходзіў сілы пісаць пра Караткевіча, наўрад, ці...
А пытанне Зьніча было нібы вельмі агульным: аб становішчы ў дні сённяшнім, як маюся, як пішацца? А гэтае ж пытанне вунь як супала якраз з тым, як я напярэдадні цытаваў самую вялікую цытату аб становішчы з Караткевіча.
— Становішча?!. Ды яно куды горшае, чым у час Караткевіча!.. — выгукнуў я. — Вунь са сталічнага тэлеэкрана слоўца беларускага не пачуць!

Раздзел другі. 
Пошукі і пакуты...
Працуе Караткевіч — малады — на ўздыме, у пошуках сябе, у сцвярджэнні свайго таленту, сваёй самабытнасці, сваёй велічы — працуе празмерна, шалёна, апантана. Ды так працуе ён не толькі на ўздыме маладосці сваёй, бо і на ўсіх этапах свайго творчага шляху. Але сам засведчвае сваю працавітасць перадусім у свае маладыя леты, найперш у лістах да Якуба Коласа, Максіма Танка, Янкі Брыля.
У першым жа сваім лісце да М. Танка 25-гадовы Караткевіч паведамляе любімаму паэту аб перыпетыях ягонай цягі да літаратуры, да паэзіі. Пачынаў пісаць, кідаў пісаць, пачынаў зноў, кідаў зноў, «амаль тры гады не пісаў нічога» — гэта ўжо ў студэнцкія гады. І гэта хіба перыпетыі ўпэўненасці, няўпэўненасці: праца Караткевіча-пісьменніка была не без іх. Аднак была і зададзенасць, мэтанакіраванасць. Не праца ўвогуле дзеля працы, дзеля выявы сваёй працавітасці, а мэтанакіраваная праца дзеля выявы ідэі свайго жыцця. Вось гэтая праца Караткевіча і была тытанічнай. Тытанізм задаваў тэмп, маштабы, якія маладосць толькі і магла вытрымаць.
Вось, паводле першага ліста да М. Танка, прызнанні з вуснаў паэта аб зададзенасці сабе «так хочацца працаваць», «столькі задумаў і ідэй», «зараз у мяне ёсць планы», «думак шмат», «ах, як хочацца рабіць!..».
Пачынаў вельмі рана, бо ўжо ў шэсць гадоў напісаў ліст Карнею Чукоўскаму, захоплены яго казкамі. Старэйшая ягоная сястра ўспомніла пра гэта, як і пра асаблівую засяроджаную думнасць брата-карэспандэнта Чукоўскаму.
І ўсё ж пісаць будучы пісьменнік то пачынаў, то кідаў. Возьмем ягонае прызнанне з першага ягонага жыццяпісу «Дарога, якую прайшоў». Успамін настаўніцы рускай мовы і літаратуры Кацярыны Іванаўны Грыневіч: «Напісаў я тады, думаю, не менш за дзвесце вершаў, але нікому іх не паказваў. А потым прыйшла настаўніца, якую заўсёды памятаю дабром, — К. І. Грыневіч. І неяк так атрымалася, што ёй некаторыя вершы паказаў. Яны і прыгодніцкая аповесць «Загадка Ніферціці» былі надрукаваны ў нашым «Званочку». І гэта была адзіная мая «публікацыя» за дзесяць год...».
Першы ліст У. Караткевіча Якубу Коласу, пасланы з Воршы, датуецца пачаткам ліпеня 1952 года. «Да гэтага часу, — пісаў пачынаючы аўтар народнаму паэту, — надрукаваў некалькі вершаў і крытычны нарыс аб творчасці Янкі Брыля ў часопісе «Советская Украина». Астатняе я чытаў людзям. Адны лаюць, іншыя хваляць, але мне ўсё здаецца, што гэта не тое». Просьба, можа, і настырная, але, відаць, пачаткоўцу ўпаўне да твару: «Калі знойдзеце магчымым, — просіць ён Коласа, — напішыце мне, ці варта мне прадоўжваць». Караткевіч дасылае Коласу некалькі казак, заўважаючы: «Казак у мяне ёсць яшчэ з паўсотні, дзесятак песень і іншае». Значыць, у 21 год было напісана студэнтам Караткевічам ужо нямала, але падкрэслім і немалую самакрытычнасць маладога аўтара, які вельмі нізка сябе самаатэстуе: «Вершы кепскія, хоць я пісаў спачатку толькі іх». 
Першы ліст Караткевіча М. Танку, на які ўжо спасылка ў нас была, ён пісаны ім амаль што цераз пяць гадоў. Але сумніву ў маладога паэта не паменшала, а толькі пабольшала. 11 вершаў высылае ён Танку з верай і нявер'ем: «Можа, і знойдзеце тут нешта вартае, хоць наўрад». У тым месцы, дзе ён паведамляў, што «амаль тры гады не пісаў нічога», увогуле адчай, злосць: «Усё ж не кінуў зусім, бо гэта такая зараза, гэтыя вершы. Часам лавіў сябе на тым, што ўначы пішу. Прачнуся і лаюся...».
Ліст Караткевіча да Танка з Украіны — з вёскі Лесавічы Тарашчанскага раёна Кіеўскай вобласці, дзе паэт пасля заканчэння Кіеўскага універсітэта два гады настаўнічаў. Ліст ад 12 лістапада 1955 года, ён, аднак, не толькі самазнішчальны, а куды больш прагматычны, мэтанакіраваны, поўны веры ў сябе, надзеі, жадання тварыць, здзяйсняць, вяршыць. Паўторымся, бо ўжо на пачатку раздзела гэтыя думкі паэта мы вылучалі: «Пішу, — піша Караткевіч, — і вось што дзіўна: да ўсяго даходзяць рукі. Усё паспяваю рабіць... Усё прываблівае... Думак шмат... Гамоняць, рухаюцца, жартуюць, б'юцца і паміраюць — іншы раз здаецца, што звар'яцеў, толькі пісаць цяжка...».
І зноў клічная інтанацыя: «Ах, як хочацца рабіць!.. Яшчэ б напісаць дзесятак аповесцей, у якіх ахапіць гісторыю Беларусі з 1863 па 1963. Я гэтага, вядома, не здолею зрабіць, рылам не ўдаўся...».
«Не здолею зрабіць», але думка зрабіць ой як будзе карцець, бо і ў лісце цераз два гады — да М. А. Садавога 8 снежня 1957 года Караткевіч будзе прызнавацца ў імкненні напісаць сто тамоў, — пра сто гадоў гісторыі Беларусі сто тамоў аповесцяў і раманаў!..
Усё гэта толькі ў працяг дэкларацыйнага свайго запісу ад 15 студзеня 1955 года: «Гадзіну ў дзень на навучанне, а астатні час — пісаць, пісаць, пісаць». Тройчы паўторанае «пісаць», яно было не без падтэкстава-намёкавага, што было не зусім у лад з ленінскім дэвізам «вучыцца, вучыцца, вучыцца». Караткевіч дэкляраваў: «Вучыць, вучыць, вучыць!», ведаючы, разумеючы чаму вучыць братоў-беларусаў, як і сваіх лесавічанскіх дзетак-украінцаў...
А ўвогуле не толькі лісты да Якуба Коласа, Максіма Танка, Янкі Брыля будуць сведчыць аб тым, што людзі называюць мукамі творчасці, бо наперадзе яшчэ мы зазірнём у Караткевічавы лісты і да іншых адрасатаў — Іераніма Ступака, Здзіслава Недзелі, Ірмы Бэлзы, Фларыяна Няўважнага, Ларысы Геніюш, Ірыны Молевай, і стане поўнасцю відно, што дна творчых пакутаў усіх Караткевічавых так і не дастаць!
Але вось яшчэ зірнём і на маладыя, маладзейшыя мукі сэрца і пяра Караткевічавы. 14 лістапада 1955 года М. Танку, — пасля адпраўкі яму вершаў: «Я адправіў гэтыя бязглуздыя вершы і толькі тут зразумеў, што я нарабіў, і мне стала вельмі сорамна. Усё гэта такое дурное, пошлае і, галоўнае, эпігонскае, што яго трэба кінуць у печку. Я вас прашу так і зрабіць і не думаць, што гэта істэрыка».
М. Танку 24 снежня 1955 года: «Я вельмі рады, што хаця адзін верш Вам спадабаўся... Мне вельмі сорамна за шматлікія недасказаныя мае вершы, я зараз шмат працую і прашу Вас пра адно: дазвольце месяцы праз тры, калі напішу нешта, што замысліў, прыслаць Вам, каб паказаць свае першыя самастойныя крокі. Тады мне будзе не так сорамна...»
М. Танку 27 мая 1956 г.: «...Перш за ўсё ад сэрца дзякую Вам і т. Вялюгіну за ўсё і таксама за «Оршу» і «Заяц варыць піва» ...Я вельмі шчаслівы... Як выйграюць вершы ад добрай абробкі, быццам чалавек, які скінуў залішні тлушч і зараз зграбны і стройны. І як многа мне яшчэ патрэбна вучыцца».
Гэтыя тры лісты да М. Танка — гэта ж проста надзвычайны паказчык душэўнага стану маладога таленту ў яго нялёгкім адоленні таго, што не давала быць, стаць самім сабой, талентам, майстрам. Падумаць не падумаеш таго, каб мець смеласць і адвагу залічваць сябе і ў дурное, і ў пошлае, і ў эпігонскае. А Караткевіч браў сябе і залічваў у д'ябал ведае якую кагорту, а ўжо як сябе сарамаціў, Божа мой! І таму гэтак і рос, і дасканаліў сябе, — не шкадуючы сябе.
Аднак з лістоў да М. Танка ўспомнім і некалькі іншага складу штрышкоў у творчай біяграфіі Караткевіча, пэўна ж, цікавых і якія ўсё ж паказваюць, што малады творца быў супярэчлівы, што яго і туды, сюды насіла, заносіла, збівала, кувыркала. Так, у першым лісце да старэйшыны ў паэзіі Караткевіч аднатоўваў: «Пішу я даволі даўно. Пачаў яшчэ ў 15 год, але гэта было так проста і з часам заглухла. Потым ва універсітэце пісаў. Пісаў многа, бо дадому цягнула....А потым нешта так яно і скончылася, галоўнае — мала хто разумеў. Пачаў быў прыстасоўвацца...»
У школе заглухла, бо было так проста! Ніштаватае прызнанне, ніякіх вывадаў з яго не зрабіць: «Чаму было проста?!.»
Іншая справа ва універсітэце: пісаў многа, бо дадому цягнула. Ясна таксама, чаму пераставаў пісаць: «Мала хто разумеў!..»
Сапраўды — мала хто. Працытуем аднакурсніцу Музу Сцяжко: «З Валодзем я сустракалася ў нямецкай і літаратурнай групах. Не магу сказаць, што ён нечым вылучаўся сярод нас. Усе мы былі аднолькава шэранькія...» Праўда, куды зарчэй Музы Сцяжко быў Фларыян Няўважны, студэнт з Польшчы, які напіша пра свайго сябра Караткевіча, што «ён, безумоўна, быў незвычайны чалавек, адзін з выбітных студэнтаў». Калі б не быў незвычайным студэнтам, то ці ж зацікавілася б ім аспірантка-псіхолаг, жонка народнага артыста Украіны, пішучы сваю дысертацыю і свайго паддоследнага студэнта, як Франц Кафка свайго героя ў сваім «Працэсе», велічаючы літарай «К», і толькі. Шкада, не трымаў я дысертацыі аспіранткі Гмыры ў сваіх руках, хоць даўно чуў як легенду пра сам факт падлегласці студэнта Караткевіча вывучэнню псіхалагіняй!
Успамінам жа пра Караткевіча-студэнта будучага паэта, Фларыяна Няўважнага, ім і зусім цаны няма! «А ўвогуле, — сцвярджае яго польскі сябра, — мы хацелі даведацца пра свет усё, што магчыма. Былі подлыя, цяжкія часы. Караткевіч заставаўся для мяне адзіным чалавекам сярод маіх новых знаёмых, хто так ненавідзеў сталінізм, таталітарызм, усялякі прыгнёт, ураўнілаўку, ён супраціўляўся сярэднестатыстычнаму...» Канешне, менавіта пра такога Караткевіча-студэнта ў Кіеўскім універсітэце на факультэце філалогіі мог ведаць толькі блізкі яму чалавек, якім Фларыян Уладзіміру стаў, і менавіта такое светаўспрыманне, светаразуменне не магло не замінаць Караткевічу ў афіцыёзе. М. Танку як надзвычай сумленны юнак пачынаючы паэт стаў нават прызнавацца: «Пачаў быў прыстасоўвацца...» Ды ці пачаў? Не, не мог пачаць, хоць, можа, падумкі і былі, ды нічога ні ў жыцці, ні ў творчасці Караткевіча з ніякіх такіх падумак не выходзіла, не выйшла!.. Выходзіла ўсё з зусім іншых пастулатаў...
Таемнасць творчасці, таямніцы творчасці, імі я цікавіўся з самага пачатку, задумваўся, што гэта такое, маючы сябе як адзін з прыкладаў псіхалогіі творчага жыцця. Але што гэта быў задробны, замалавелізначны прыклад — мой прыклад, гэта я ўбачыў насамперш і перастаў сам сябе мець за які-небудзь прыклад. Але іншае карцела мне і як студэнту, і як дацэнту: што ж яно такое ўсё-такі талент? Што?!.
Быў студэнтам-пяцікурснікам. Паехалі ўвосень на бульбу. У суседняй брыгадзе выбіралі бульбу Уладзімір Нядзведскі і Генадзь Кляўко, паэты, бо яны ўжо друкаваліся. Дык у адзін з абедзенных перапынкаў мае студэнткі-першакурсніцы суседнія нам, пяцікурснікам, спецыяльна выбраліся з хатаў, дзе кватаравалі, на загоны, дзе бульбу выбіралі Нядзведскі і Кляўко. Праўда, на той час, калі першакурсніцы сталі гасцямі ў сваіх суседзяў, Нядзведскі і Кляўко кошыкі з бульбай, сабранай дзяўчатамі, у прычэп трактара не адносілі, самі над баразной не гнуліся, бо яны не скончылі яшчэ абедаць. Абедалі ля стога, зялёнага, духмянага, падмяўшы пад сябе па ахапку сена. Што «абедалі», гэтак сказаць было б занадта рызыкоўна, бо ў маіх туга сціснутых пальцах трымцела па скрылі бялюткага сала, у якое яны смакатліва ўгрызаліся зубамі, круцячы галовамі ўлева, управа. Смаката!..
Смаката? Якая смаката?!.Студэнткі-першакурсніцы нямелі: «Паэты ды ядуць сала?!» Паэты і сала, паэты і паэзія — гэта ніяк у іхніх маладзенькіх філалагічных галоўках не месцілася. Высокае духоўнае і нізкае бытавое — гэта ніяк у іхніх прыгожых галоўках не лучылася, не спалучалася. А тым больш, які выток паэзіі, сала? Як паэт можа цягаць зубамі сала, а не жыць нектарам, якім жылі багі грэчаскага Алімпа?
Мае тадышнія ды і цяперашнія ўявы аб паэзіі як сферы духоўнасці не адрывалі і не адрываюць мяне ад разумення спалучэння духоўнага з матэрыяльным, груба кажучы, ад спалучэння песні і сала. Але чым я быў падобны і застаюся падобным да тых мілых філалагіняў-першакурсніц, гэта тым, што, як яны, застаюся цікаўным да носьбітаў паэзіі ды феномена, якім з'яўляецца паэт-творца. Так бы мовіць, мяне мучыць тут дзявоцкая цікаўнасць. Цікаўны я тут як увогуле цікаўнымі з'яўляюцца на свеце жанчыны. І думаю, што гэта не загана, што гэта натуральна.
Будучы аспірантам, потым — выкладчыкам літаратуры, я заўсёды асабліва хацеў, жадаў за творамі літаратуры бачыць самога творцу, яго талент, арыгінальнасць валодання словам, кампазіцыяй. Арыгінальнасць — ад таленту, і я зноў і зноў дапытваўся — перш за ўсё кнігу, што такое талент?
«Талент» дрэмле ў народзе, як іскра ў камені, — гэта гаварыў нехта з французаў, прадаўжаючы, што іскру трэба выкрасаць. Але ж чым яна выкрасаецца, гэтая дрэмлючая іскра?
Талент — іскра — Божая, дар Божы — па-біблейску, іскра — дар прыроды, — паводле энцыклапедыстаў-матэрыялістаў. Яны, гэтыя іскры, у чалавеку і красала — молата, крэменя, сіняга каменю дзеля выкарыстання сябе не патрабуюць. Бог дае, прырода дае іх з дня нараджэння, — гадуй яе, выхоўвай, чалавеча!..
Усё гэта, аднак, метафары, прыгожыя, як біблейская, так і рамантычна кніжная. Яны былі і Уладзіміру Караткевічу несумненна цалкам па сэрцы, хоць аніякага рэальнага тлумачэння сутнасці прыроды таленту не даюць. Рэальнае тлумачэнне яго я знайшоў у Гі дэ Мапасана: арыгінальна бачыць, разумець, выяўляць. Яно, як бачу цяпер, цалкам пад Караткевіча, які з самага пачатку свет арыгінальны бачыў, разумеў, выяўляў. Творчай эвалюцыі, эвалюцыі таленту ў Караткевіча не было. Якім талентам Уладзімір Караткевіч нарадзіўся, такім талентам быў усё сваё жыццё!
Так, вядомы рускі рэжысёр Герасімаў падкрэсліваў, што «талент — гэта здароўе («У здаровым целе здаровы дух» гаварылі яшчэ рымляне), і, наадварот, усім сваім раманам пра Фрыдрыха Ніцшэ «Фаустус» Томас Ман падводзіў да думкі, што геній, талент спараджаюцца хворасцю цела, што хворасць — калыска таленту, геніяльнасці, незвычайнага, арыгінальнага погляду на свет, на чалавека.
Арыгінальна дзеля раскрыцця прыроды таленту як такога Анарэ дэ Бальзак апаэтызаваў вобраз перліны, якую, прыгожую, спеліць, сам мярцвеючы, малюск. Жывое нараджае прыгожае сваёй пагібеллю, пагібель таленту нясе скасабочанае на смерць хваравітае; хвароблівасць, скасабочанне жывога — пачатак пераўтварэння жывога ў мастацкае, само падложжа таленту. Лепшым прыкладам дзеля пацвярджэння пэўнай праваты Т. Мана, А. Бальзака ў беларусаў жыццё і творчасць Максіма Багдановіча. Караткевіч, хоць кароткі быў яго век, пад метафару з пярлінай аніяк не падходзіць. Віталізм, аптымізм, жыццярадаснасць да карнавальнасці — толькі ў гэтым ён. Трагізмам увогуле дыхае шмат што ў творчасці Караткевіча, і то вялікім, празмерным, надзвычайным трагізмам, але па-над усім у яго жыццё — радаснасць да самага здаровага рогату, да самага нястрымнага рагатання.
Але што выкрышталізоўваць, граніць, вялічыць, калі таленту няма? Праца ў пісьменніка ідзе над развіццём менавіта таленту, і праца сама — не талент. «Талент, як грошы, — сцвярджаў славуты яўрэйскі класік Шолам Алейхем. — Калі ёсць, ёсць, калі няма, няма!..» Гэты афарызм, колькі разоў чуў я, любіў паўтараць Янка Брыль. Паўторы тыя чуў, вядома, і Валодзя Караткевіч. Янка Брыль — чуйны чалавеказнаўца і вялікага высакародства чалавек пры бясслоўнай бездары шоламалейхемскага афарызму ніколі не ўпамінаў, — «калі ёсць, ёсць» — гэта было галоўным, і гаварылася, не каб кагось усмешліва пакрыўдзіць, а прызнаць тое, што ёсць. Думаю, што і ад шоламалейхемскага «ёсць» будзе позняя назва яго зборніка паэзіі «Быў, ёсць, буду...»
Заўважым цяпер, што перш за ўсё з працай звязана рамесніцтва ў літаратуры, як і тая бяздумная, аморфная пісаніна, што ёсць графаманства. Графаманства — бяда, хвароба, адсутнасць таленту пачуцця меры, адсутнасць разумення існасці яе вялікасці паэзіі. Але рамесніцтва яно ж і майстэрства — паэтычнае майстэрства, вучоба на традыцыях, якая таксама ёсць праца. Талент — прыроднае і паэтычнае майстэрства — нажыўное, але як вядома, у гэтым пытанні іншай думкі быў Аляксандр Пушкін. І Моцарт, і Сальеры роўна былі яго геніі, хоць першы атрымаў свой дар прыродны звыш, другі набыў яго цераз пасціжэнне таямніцаў рамясла — геніяльнае рамесніцкае спасціжэнне. Два тыпажы геніяльнасці? Ці прызнаваў Караткевіч дваякасць геніяльнасці? На гэтае пытанне ён непасрэдна не адказваў, але творчасцю перш за ўсё сцвердзіў сваю прыродную адаронасць. Ды з ёю пад ручку ў Караткевіча ішла і рамесніцкая хватка, адчуванне формы, прыроды розных стыхіяў, розных жанрава-стылёвых формаў. Такім чынам, і адчуванне формы было ў яго прыродным. Але і кніжным, відавочна, ад чытання, ад начытанасці. Але тут узнікае такое пытанне — хлапчук Валодзя Караткевіч — кніжнік, кніжнік пры дзённым святле і лямпе — электрычнай ды яшчэ і керасінавай. Пры маладзіку, калі той станавіўся поўняй, чытаў хлапчук Валодзя Караткевіч. Але ці гэты хлапчук быў кіношнікам, і з чаго ён аказаўся выдатным сцэнарыстам? Кніжнік — ад тысячамі прачытаных старонак, кніжнасць — ад Бібліі, катэхізіса, Скарыны, Яна Баршчэўскага, Адама Міцкевіча, Міхаіла Лермантава, Аляксандра Блока, Майн Рыда, Генрыха Сянкевіча. А кіношная наравістасць, напружанасць кадра, яго псіхалагічная напоўненасць, патэнцыя ўздзеяння на гледача — прыродны гэта дар ці які іншы фенаменальны? Алесь Адамовіч вучыўся на сцэнарыста ў Маскве, а Караткевіч на яго ў Маскве не вучыўся, проста стаў ім, быў самародкам.
Дні і ночы. Дні і ночы малады пісьменнік працуе — піша, а кабінета ў яго няма, ён не кабінетны пісака, не наседка. Хоць славутым стаў у Рагачове хлеў з сенам, вышкі сена ў хляве. На фота мы бачым звыклы, невялікага аб'ёму дашчаны хлеў. Па памерах гэта не гумно, току ў ім няма. Хоць звонку, тым больш на фота, не ўбачыш, што ўнутры. Хлеў, то, відаць, кароўка ў ім, бо ён — не стайня, не канюшня. Кароўка-карміцелька ў жонкі дзядзькі Караткевіча ёсць, а конь — яго і ў калгасе не вельмі які гаспадар меў там коні — на стайнях, там яны пад камандай брыгадзіра і яго зверхніка-старшыні калгаса. Хлеў дзядзькі Валодзі Караткевіча — не пад сена, не пуня. У ім пахла не толькі сенам, але і каровіным гноем. Ды то ўнізе хлява, а не на другім яго паверсе — сенавале, а можа, сена ляжала ўпрытык да зямлі, намошчанае пад самую страху, пад сутупні хлява, духмяным дняпранскім сенам. Напэўна, на жывое сена лажылася дзяружка — саматканая, у кветы колерам чырвоныя, пад ружы, і зялёная — пад зялёную шыр заліўных наддняпроўскіх берагоў. Стала тут не было ніякага, не магло быць стала. Была падушка, локцем падпёрты падбародак, паўляжачы, паўсядзячы чалавек з пяром у руцэ — вечнай абсадкай, відаць, моднай тады кітайскай аўтаручкай. Але — галоўнае — на сеннай верхатуры рагачоўскага хлява — кабінета маладога Караткевіча была ціша, адзінота, ніхто не галёкаў, не раздражняў пустою балбатнёй, не стрымліваў думак, не кілзаў фантазіі. Хоць былі і госці, як, напрыклад, камандзіраваны ў рагачоўскую раёнку Генадзь Бураўкін. Яму, напэўна ж, на вышках чытаў старэйшы за яго Уладзімір Караткевіч рукапіс першага варыянта «Дзікага палявання караля Стаха», пісанага летам 1949 года. Даследчыкі адзначаюць, што праўкі ў другім варыянце былі малыя, мо толькі якраз па заўвагах Генадзя Бураўкіна, але недзе яшчэ на пачатку 50-х гадоў студэнтам пры сустрэчы з Генадзем на першым паверсе біякорпуса, у якім быў тады філфак, я ўпершыню пачуў пра яго захапленне паляваннем. Як я тады зайздросціў Генадзю, бо толькі ж у 1964 годзе ў «Маладосці» № 9—12 чытаў аповесць пра Стаха, вядома, з захапленнем. Зайздрошчу і цяпер Генадзю, думаючы, што ён сапраўды ў прыцемку сеннага кабінета маладога Караткевіча чуў «Стаха...» ў выкананні маладзюсенькага Валодзі Караткевіча. Зайздрошчу Генадзю, што ён быў унутры зялёнай лабараторыі 19-гадовага творцы, а я сам хлеў ягонага дзядзькі бачыў толькі на фота, дадумваючы антураж зялёнага кабінета Караткевіча, у які вер ці не вер, дарагі мой чытач!.. Вер, бо ўвогуле дадумваць сена не як посцілку, а як рабочы пісьменніцкі стол, мне не вельмі цяжка, бо сам я на сене над Шчарай, на сваёй Лабазоўцы, не толькі вершы, але і паэмы, і артыкулы, як і манаграфіі, падручнікі, жэзээлаўскія кнігі пісаў! Праўда, не ў 19 год, як на рагачоўскім сенавале пісаў сваё «Дзікае паляванне караля Стаха» Уладзімір Караткевіч!.. Пісаў малады Караткевіч шалёна — па 17 гадзін у суткі, як звяраўся Янку Брылю, па 5—6, як пісаў І. Ступняк у 60-я, а мог бы, як шавец з пасляваеннага анекдота, чутага мною у Слоніме, і 25 гадзін у суткі пісаць. Чаму 25 гадзін, шавец тлумачыў лёгка, бо, бачыце, ён жа на гадзіну раней прачынаецца, устае з ложка і садзіцца на свой шавецкі зэдлік. Стаханавец!..
Стаханаўцам ніхто, ніколі Уладзіміра Караткевіча не называў, але сапраўдным працаўніком не раз велічалі, і што працаўнік ён быў, адкуль сілы і ў маладосці, і не ў маладосці браліся, таго не згадаць, ніколі не даведацца!..
Пачатак ягонай працы — 40-я, 50-я гады, і да свайго Хрыстовага ўзросту, да пачатковых 60-х гадоў, ён ужо сапраўды кароль пяра, аўтар багацейшай бібліятэкі ўласных кніг, артыкулаў, публікацыяў, сцэнарыяў, п'ес. Іх усіх пералік проста цяжка даць, але вылучым іх, каб канкрэтна бачыць іх, памятаць іх, захапляцца імі!..
Зборнікі вершаў «Матчына душа» (1958), «Вячэрнія ветразі» (1961), зборнік апавяданняў «Блакіт і золата дня» (1961), раман «Ракута» («Полымя», 1961, № 4), «Каласы пад сярпом тваім» (задума 7 жніўня 1959 года ў Азярыччы над Дняпром), «Маці ветру» (сакавік 1956), «Лісты не спазняюцца ніколі» (22 і 27 чэрвеня 1958 г.), «Завеі» (май, 1958), «Лясная гісторыя» (23 лістапада 1958 г.), «Госць прыходзіць на залатым світанні» (29 красавіка 1959 года, Масква), «Подых продкаў» (31 мая 1959 года, Масква), «Аліва і меч» (14 чэрвеня 1959 года, Орша), «Пасмяротная гісторыя аднаго цецерука» (22 чэрвеня 1959 года, Орша), «Белае полымя» (25 чэрвеня 1959 года, Орша), «Блакіт і золата дня» («Полымя», 1961, № 1), «Кніганошы» («Полымя», 1962, № 12). Ранняя аповесць Караткевіча «У снягах драмае вясна» (скончыў у палове другой ночы з 27-га на 28 мая 1957 года ў Оршы) у 60-х гадах не друкавалася. Па адметцы на ёй, што скончыў у палове другой ночы, можна меркаваць, што не толькі паэтам-жаўранкам, але і пісьменнікам-савой быў Уладзімір Караткевіч. Ён сапраўды пісаў, сцвярджаў сябе як пісьменнік дні і ночы, дні і ночы...
У нас няма намеру аналізаваць усе апавяданні Караткевіча, але адно выбралі, каб звярнуць увагу менавіта на яго пошукавасць. І не толькі, бо, як вядома, ёсць у літаратуразнаўстве паняцці скразных матываў, вобразаў, ідэяў. Ці ў Караткевіча ёсць яны? Ёсць! Напрыклад, любоў Караткевіча да дажджу: і ў апавяданні «У шалашы», і ў «Пралогу», і ў «Чазеніі». І яшчэ ёсць нібы скразной увагі — разлад маладых, разыходжанне іх з-за працы: зноў жа пачынаючы з аповесці «У снягах драмае вясна», у апавяданнях «У шалашы», у «Чазеніі»
Апавяданне «У шалашы» перадусім цікавае метафарычна-эпітэтнай насычанасцю стыхіяў, параўнанняў, асабліва пры паэтызацыі ўнутранага свету закаханых, паказе зняшняга вобліку саміх закаханых, пры разгортванні малюнкавасці навальніцы, самога дажджу і рачных плёсаў, хваляў вечаровых, начных, на світанні гром і маланка, хваля, дождж, вада — усё гэта стане ў прозе паэта найбольш ім любімым.
Месца дзеяння героя — у шалашы ў час навальніцы, яе пачатку, надыходу: «...неба раскалолася папалам і ў іржавую расколіну (шалаша. —  А. Л.) лінула такое сляпучае святло, што захацелася сесці на зямлю...
Бліскавіцы секлі неба так часта, што можна было разгледзець усё ў шалашы... Міхал... калі чарнільны змрок зноў успыхнуў святлом, пабачыў злева нешта падобнае на невялічкую пуньку сцяны з жэрдзя, саламяная, грыбам, страха... І адразу адчуў далёкі, упэўнены, усё нарастаючы шолах дажджу. Пры святле кароткай маланкі вырасла на фоне недалёкага лесу серабрыстая сцяна, насунулася, наляцела, прыціснула ўсё вакол».
Успрыняцце і паказ навальніцы тут сапраўды рамантычныя — з незвычайнасцю эпітэтаў, метафарызацыі, параўнання: «страха грыбам», расколіна — ірваная, святло — сляпучае, змрок — чарнільны, неба колецца папалам, бліскавіцы сякуць неба, ёсць святло і кароткай маланкі, і «серабрыстая сцяна», якая «насунулася, наляцела, прыціснула ўсё навакол». Такім чынам, ёсць і дынаміка, і звышзыркасць, і звышцемра, і ўспрыманне ўсяго гэтага героем не без злосці: «А каб цябе, каб, — плюнуў ён», і ў цэлым аўтарскае — не без амаль святочнага высокага тону, захаплення прыродай, стыхійнасцю, увяльбенне яе. Таму ўслед за гэтым зусім на месца кладзецца «а салома між тым размаўляла з дажджом... чулася лёгкае булькаценне і сухое патрэскванне звяшкі». Тлумачыцца, што такое звяшка: мышыны гарошак. Donne Wetter! Гром і маланка, адчайныя святло і змрок, і...мышыны кал!.. Аднак супакоімся: усё на месцы, у рамантыка заўсёды пад рукой высокае з нізкім, нізкім ён як бы вяртае на зямлю, вяртае ў свет не непадзесяцяроных пачуццяў, не рамантычнай незвычайнасці, а ў будзённасць, у запэўніванне, што рэальны свет для яго існуе, што ён рэаліст, а не выдумшчык.
Падобны ход у апавяданні «У шалашы» будзе вось, вось неўзабаве — пры раскрыцці зараджэння найвышэйшага пачуцця да дзяўчыны у таго ж Міхала, што апынуўся ў шалашы з усім сваім унутраным светам, з усімі сваімі ўспамінамі аб сваім недалёкім мінулым, а — дакладней — паўтара месяца да таго, як яго навальніца загнала ў шалаш. І быў ён з Кіева, на экскурсіі, і сустрэў яе, нечаканую. Але яшчэ не сустрэў, а Кіеў бачыцца Міхалу як сапраўды незвычайная ўверцюра да незвычайнага, бо «быў такі цёплы, летні дзень!» Быў толькі дзень, а ўжо клічнік, бо нешта поклічнае ў душы героя дзеецца, а таму для яго «Кіеў са сваімі будынкамі, каланадамі, залатымі купаламі, здавалася, плыў кудысьці насустрач поўным, як вымя, аблокам, насустрач сонцу і цеплыні.
Каштаны разгарнулі зялёныя ветразі... І вецер гнаў і гнаў вулкамі тапалёвы пух, высцілаў ім, як сівай коўдрай зямлю...».
Рамантыкі тапалёвага пуху, аднак, маладому пісьменніку мала, і ён па тапалёвым пуху вядзе свайго героя «ў Лаўру, дзе грэцкі арэшнік гладзіў твары прахожых лапчастым лісцем. У зеляніне стаяў старажытны, маленькі, як лялька, храм Спаса на Берастове.
Міхал паглядзеў на яго паласатыя сцены (вузенькія, на два пальцы цагліны і слой цамянкі шырынёю ў далонь) і зайшоў у сярэдзіну, спусціўся ўніз па прыступках. Храм не вытрымаў цяжару год і, як Святагор, улез па калені ў зямлю.
У сярэдзіне храма было пуста і халаднавата, бы ў склепе. А праз акенцы віднелася гарачая, напоеная сонцам лістота. Там быў поўдзень, спякота, лянівыя крыкі пеўняў...»
«Лянівыя крыкі пеўняў...», яны, як бы контрпункт, хай не зусім сметнікавы, не мышынага памёту, але ўсё ж контрпункт святому, свяшчэннаму, высокаму. І, можа, у цэлым Храм Спаса на Берастове — не вельмі ў тон уверцюры перад сустрэчай Міхала з Мар'янай, хоць каб не храм, не было б сустрэчы, бо раскопкі, у якіх яна ўдзельнічае, уяўляюцца менавіта занібы праз аконца храма, ды ўсё-такі хай не лірычнае ён адступленне, але зусім не лішні зварот сюжэта да гісторыі. Гісторыя, нібы сама гісторыя вядзе героя да сустрэчы, ля храма ён убачыў яе: «У дзяўчыны былі моцныя, як у хлопца, ногі, а рукі такія, быццам яна гуляла ў лапту: рэзкія, спрытныя, гожыя. І галава пасаджана на шыі так, што валасы заўсёды адкінуты назад. Твар шчыры, жвавы, як у дзіцяці, і вельмі разумны. А вочы, ох, якія вочы!»
Можа, гэта якраз працяг пушкінскай традыцыі пісаць партрэт мадонны з ножак, але не пазбегнуў малады пісьменнік і ў вульгарных сацыёлагаў пераймання вылучэння моцы ног і рук (успомніў, як Дабралюбаў ці Чарнышэўскі па сутнасці, здзекаваліся над млосным арыстакратызмам правінцыяльных паненак, якім важна было паказаць жаніху бледнасць сваіх рук, а не мужыцка-сялянскі румянец на шчоках!). У маладзёна Уладзіміра Караткевіча ідзе погляд на дзяўчо з ног да галавы. Можа, зусім не рамантычна, але бачанне яе вачэй: «А вочы, ох, якія вочы!»; гэта ўжо «ох!» — рамантыка. Цікавым будзе, як у наступным вобраз сваіх герояў будзе падаваць пісьменнік, але тут, у адным з першых апавяданняў, ён падаецца менавіта так, як падаецца, і не будзем гаварыць добра гэта ці не вельмі. Ва ўсякім разе разгортванне сюжэта, завастрэнне яго не вельмі, бо «няладным каханнем» малады празаік робіць каханне Міхалкі. Ён перакрэслівае, так сказаць, савецкасць свайго разумення кахання, дасягненнем разумення як чалавечнага, натуральнага кахання іншых палюбоўнікаў. Чаму раз'язджаюцца Міхалка і Мар'яна? Вось тлумачэнне яе: «Міхалка, дарагі. Я вельмі люблю свой шлях, мне нельга без яго, я без яго памру. Водар зямлі... Сонца...» А ён: «Я таксама люблю сваю працу. Мяне таксама вучылі, трацілі грошыкі». Не Рамеа і Джульета — Міхалка і Мар'яна! Не на смерць пойдзе, як Джульета, Мар'яна, — «я без яго памру», — кажа яна: не без Рамеа, а без... працы!.. Не пачуцці перамагаюць, плююць на ўсё на свеце, а доўг, абавязак — сацыялістычна-сацыялагічны ідэал. Уладзімір Караткевіч урэшце выходзіў на непрыняцце гэтага камсамольска-партыйнага ідэала, на адмаўленне яго, але ніякага асаблівага завастрэння, драматызацыі ў ягоным апавяданні няма. Апраўданне сабе Міхалка імкнецца знайсці ў думцы аб тым, што іх «дарогі ляжаць у розныя бакі», што «яна не кахае». Бакі, аднак, іх былі не розныя, і кодэкс савецкасці разводзіў іх, адзін і той жа кодэкс. І няхай не вельмі, што цераз вялікае ўзорнае каханне іншых закаханых Міколка становіцца Рамеа (псіхалагізм не вельмі), але менавіта рамантычнае ў ім перамагае, робіць яго новым героем часу, які адмаўляе праграміроўку гэтага часу. Вяртаючыся да Мар'яны з уцёкаў, Міхалка: «...Усё будзе добра. Каханне не адступае, яно не адступае ніколі... Паліцца пад промнямі, глядзець у яе вочы, цалаваць яе, гарачую ад сонца, калі за курганам згасне заранка і цені ад узгоркаў імчаць полем, як скіфскія коннікі...
Міхал засмяяўся ад радасці і пакрочыў дарогай. Свет, сонечны, іскрысты, як хвост паўліна, ляжаў перад ім». Гэты свет быў спароджаны, абумоўлены ў Караткевіча тым, што было ў ягоных герояў.
Тады «з берагоў далятаў рэзкі голас драча, які недарэчна пераймаў цвыркуна, даносіла пах водарасцяў і нагрэтых за дзень кіёўнікаў. Калі параход набліжаўся да берага, ясна чуліся ўсплёскі хваль аб бераг. Журботныя і сонныя галасы начных птушак. Недзе далёка, па курсе парахода, гарэла нізкая сіняя зорка. Стоячы на носе парахода, яны плылі проста на яе.
— Не ведаю, — сказаў Міхал, — што ў тваім сэрцы. Але маё поўнае. Мне больш нічога не трэба. Ёсць зямля, спрацаваныя мускулы, зоркі і ты».
Як чуем, Міхал гаворыць, як рамантычны Рамеа, хоць і помніць пра «спрацаваныя мускулы». Як Максім Багдановіч на зорку Венеру, ён глядзіць на сваю «сінюю зорку». «Яны плылі і плылі... І бясконцы быў шлях да сіняй зоркі...»
Якуб Колас у сваёй рамантычнай аповесці «Дрыгва», апісваючы шчаслівую сустрэчу ў лесе партызана Марціна Рыля і Аўгінні, пра зоры над імі пісаў, што яны былі далёкімі, далёкімі, даючы чытачу свайму наперад адчуць, што сапраўднае шчасце ў яго герояў яшчэ далёка, далёка, а ці і будзе яшчэ, калі далёкае. «Бясконцы шлях», пра які піша Караткевіч, ці ж не таксама далёкі, далёкі, а можа, і таксама трагічны, як лёс Марціна Рыля? Словам, ёсць інтрыжная наўмыснасць, выява не лепшых прадчуванняў. Але на гэтым заканчвае сваю ноч на вадзе Караткевіч, бо «потым быў світанак. Сонца выплывала з-за пяскоў і лазы левабярэжжа. І хвалі былі зеленавата-блакітныя. І на адзін кароткі момант самыя грабянцы іх успыхнулі крывавым, трывожным, а потым апельсінавым агнём, быццам там вось-вось павінен быў вынырнуць нехта прыгожы, пранікліва-пяшчотны, той, што прыносіць на зямлю вечную цеплыню і радасць...
— З пены народжаная, — ціха шапнуў Міхал, і яна зразумела...»
Разумеем і мы, што яна Міхалу — яго Венера, што самыя прыўкрасныя метафары і ўвасабленні пісьменнік падбіраў для выявы пачуццяў сваіх закаханых герояў, пахі вечаровых зямлі і вады паэтызуючы, хвалі каларытызуючы, грабянцы іх бачачы крывавымі, трывожнымі, а потым вогненна-апельсінавымі, а ў завяршэнне — напятымі ў сваім нараджэнні некага прыгожага, пранікліва-пяшчотнага, што нясе зямля і вадзе «вечную цеплыню і радасць». У выніку мы маем сапраўды незвычайны фрагмент паэтызацыі таго, што нараджае «вечную цеплыню і радасць» вечнай цеплыні. 
Фрагмент паэтызацыі, ён жа выява ўжо ўвогуле паэтызацыі, якую з поспехам адольваў малады пісьменнік.

Раздзел трэці. 
Розны, як ягоныя вочы...
Караткевіч — розны. Розны найперш знешне, бо мяняўся яго твар, які доўга быў маладым, рамантычным, заўсміханым, часта рагатлівым, бо калі ён ад душы, па-сапраўднаму, па-караткевічаўску смяяўся, то надта галосна, з закідонам галавы назад, заплюшчваючы вочы, цалкам аддаючыся смеху нутром і паставай, усім духам сваім і целам сваім. Але ў рогаце такім вы яго мала бачылі позняга, асабліва пасля таго, як не стала Валянціны Браніславаўны, пасля таго, як ён сам стаў па сапраўднаму хварэць. Твар яго паакруглеў, нібы прыпухнуў. Гэта было заўважана ўжо на яго 50-годдзі. Але саракагадовы Уладзімір Караткевіч быў маладжавы тварам, паставай, рухамі, хоць духоўна ўжо ніяк не быў рамантычна-маладосным юнаком. Знешне ён змяняўся, можна сказаць, нават вельмі паволі, а ўнутрана, духоўна — уздымна, бурна, магутна. Ды зноў жа бурнасць і магутнасць яго юнацкая, трыццацігадовая, пяцідзесяцігадовая — гэта якасна (па напоўненасці, глыбіні нюансаў) розныя праявы. Яны былі з адзіных прадвытокаў, у тыпалагічных параметрах адно і тое ж, але ў розныя часіны жыцця Караткевіча былі рознымі праявамі яго характару, паводзінаў, таленту, былі канкрэтна менавіта рознымі праявамі.
Была, словам, эвалюцыя. Быў рост, змены ў залежнасці ад узросту, жыццёвага вопыту, які важчэў, ад перыпетыяў лёсу пісьменніка. Ды эвалюцыя гэтая не была рэзкай, усцяж уздымнай, бо была са стагнацыямі — пры адным і тым жа ім, на ягоных каронных вытоках, падставах, ідэалах, прынцыпах. І ўсё гэта прычынялася да таго, што эвалюцыя пісьменніка не вельмі ўлоўная, што яе вельмі цяжка паказаць, цяжка сказаць, што было два, тры, чатыры або пяць Караткевічаў. Быў і застаецца ў народным нацыянальным успрыняцці Караткевіч толькі адзін, і гэта ўжо нават па яго фатаграфіях відно, што вось ён — юнак, аўтар «У снягах драмае вясна», «Дзікага палявання караля Стаха», вось яшчэ юнак і не юнак («Ракіта», «Нельга забыць»), вось не юнак («Каласы пад сярпом тваім»). Але юнак разам з тым заставаўся ў ім да самага канца дзён ягоных.
Не вельмі выразны, ды ўсё ж праглядваецца, бачыцца, прынамсі, тры розныя іпастасі аднаго Караткевіча. Хай гэтая траічнасць не без умоўнасці, але няхай нават самая ўмоўнасць дапамагае раскрываць нам яго сабе як адзінага, няхай...
І ёсць яшчэ адна трагічнасць, з якой звязаны лёс і творчасць Уладзіміра Караткевіча. Ён жыў, і яго творчасць, калі можна так сказаць, жыве ў трох вымярэннях: мінулае, сучаснае, будучае. Мінулае — як у замках, вежах іх, святліцах, падзямеллях, піўніцах, так і ў курных хатах, у гарадскіх салонах, кватэрах і кватэрках, кавярнях, а ўжо сучаснае — яно ў цэлым Беларусь, Масква, Кіеў, Орша, Рагачоў, Дняпро, Палессе; будучае ж — космас, аэранаўтыка, марсіянскі лёс зямнога чалавека. І тут ізноў трэба падкрэсліць, што мінулае, сучаснае, будучае ў Караткевіча — гэта адзінае, гэта яго вялікасць Час, яе вялікасць Прастора. Караткевіч па адчуваннях чалавек усезямных Часу і Прасторы, космасу Дабра і Зла. Толькі Дабро і Зло спрадвечныя пад небам на зямлі, толькі адносіны людзей да гэтых граняў існасці ўвяргаюць іх у стан змагання за Святло супраць Цемры.
Дух Уладзіміра Караткевіча ў цэлым быў свойскім як у замкавых святліцах, так і ў святліцах сялянскіх пяцісценак — дух Святла, Нецярпімасці да подласці, разумны дух — велікадушны па-рыцарску, беларуска-волатаўскі, наддняпроўскі, машэкава-курганны і хлебасольны па-сялянску. Літаратурныя героі Караткевіча перадусім ад светласці гэтага духу, іх перадусім у светлых пакоях сяліў пісьменнік, — сяліў іх, а з імі жыў і сам — у аблюбаваных сабой харомах. Ды не адзінымі святліцамі распараджаўся дух Караткевіча, бо і цямніцамі: сам духу іх не церпячы, і з цямнічнымі героямі сваімі не быць ён не мог, не мог не выкрываць іх, не зняслаўліваць.
І тут быў зноў жа Караткевіч розны, бо і з рознымі героямі, з розным стаўленнем да іх. Адных месца ўпрыгожвала, другіх упрыгожыць не магло. Адны героі ўпрыгожвалі месца, другія ізгоілі яго: або ўпрыгожвалі Беларусь, або ізгоілі яе, або ўслаўлялі, або нявечылі, або захаплялі душу і сэрца пісьменніка, або прымушалі жыць абурэннем, заміраць ад абурэння, ад асуджэння эгаізму, подласці, здрадлівасці і зыску. Гэта, праўда, вельмі агульна пра пафас творчасці Уладзіміра Караткевіча сказана, але без агульнага хто, дзе, калі пазнаваў прыватнае, што наслойвалася спакваля, але няўмольна.
Карацей кажучы, гэта выява чалавечнасці паэта і раманіста, яго светапогляду з характарам, які наследаваў пісьменнік ад маці і бацькі сваіх, ад прадзедаў сваіх, народу свайго і які выхоўваўся сям'ёй, школай, універсітэтам, самім Валодзем, Уладзімірам Сямёнавічам, які стаў Караткевічам, — класікам беларускай літаратуры, пісьменнікам сусветнага значэння, геніем.
Мемуары, успаміны могуць махляваць — аб гэтым сказаў ужо Ю. Тынянаў: дакументы, як людзі, лгуць і не чырванеюць, не саромеюцца. Увогуле, вершы, творчасць, у прынцыпе, не могуць быць непраўдзівымі, калі яны споведзь, адкрытасць душы, выказванне праведнасці іх аўтара. Бяда тут адна: аўтар можа быць у сваіх суджэннях памылковым, суб'ектыўным, думаць пра сябе адно, калі ён, па сутнасці, зусім іншае, а не тое, за што сябе лічыць. Тут нельга не ўспомніць вялікага чалавеказнаўца Л. М. Талстога з яго вызначэннем чалавека як дробі, залежнасці яе ад таго, што над рыскай і пад рыскай яе: пад рыскай — думкі чалавека пра сябе, над — што людзі аб ім гавораць. Уладзімір Караткевіч ніяк сам сябе большым за кагосьці не ўяўляў, хоць, відаць, веліч, моц свайго таленту адчуваў, разумеў, геніем сам сябе не лічыў, але не мог не чуць таго, што ў шэраг геніяў яго залічылі. Успомнім, што Валянціна Іванаўна Гапава ўгаварыла яго схадзіць да Месінга і што той здзівіўся геніяльнай сутнасці Уладзіміра Караткевіча. Пра гэты факт у Інстытуце літаратуры Акадэміі навук, дзе працавала Валянціна Іванаўна, усе ведалі, бо ў сваёй сімпатычнасці яна была вельмі гаваркой.
Я сам быў з тых, хто бачыў у ім генія. Чуў у народзе ці вычытаў, што людзі, вочы ў якіх рознакаляровыя, геніяльныя, надзвычайныя. Не вельмі ўвогуле ў тое верыў, бо ў мае цёткі Соні — апошняй дачкі майго дзеда Цімоха — вочы былі рознакаляровымі: адно — сіняе, другое — карае. Вельмі тварам прыгожая была амаль мая аднагодка Соня, але лёс яе быў нялёгкі: вучылася кепска і на вялікую бяду захварэла туберкулёзам горла. У 20 год яе не стала. Але я менавіта яе ўспомніў, зірнуўшы першы раз у вочы Валодзю Караткевічу. Было мне тое вельмі балюча, пра тое Валодзю я не сказаў, не ўспамінаў. Але муціла ўсцяж думка — прымхавая, паводле якое на гэтым свеце людзі з рознакаляровымі вачыма доўга не жывуць. І, можа, сапраўды якраз па гэтай прычыне век Уладзіміра Караткевіча не аказаўся доўгім...
Але — вернемся да весялейшага, а вясёлага, усмешлівага, гулка рагаткога ў Караткевіча заўсёды было аж цераз край. Напрыклад, на фатаграфіях яго куды больш аптымістычнага, весялейшага, чым сумнага, задумнага, затуманенага журбой, скепсісам, жалобай. Зірнём, каб у гэтым пераканацца, у васьмітомнік: том І, фота 1950 года, на твары ўсмешка самая любая, злева на грудзях аж тры значкі; ва ўсмешцы твар студэнта ІІІ курса Кіеўскага дзяржаўнага універсітэта імя Т. Р. Шаўчэнкі з 1952 года; том ІІ, два фота 1958 года — на адным усмешка радасных-радасных вачэй, расцягнутыя ледзь не ад вуха да вуха губы, на другім вусны ўсміхаюцца сплюшчанымі, на правым лацкане — універсітэцкі ромбік; том ІІІ, фота 1959-га — пад капелюшом, усмешка нібы — з зубамі на выставе, а іх выстава яшчэ прэзентабельнейшая; на фота 1963 года: рука з папяросай закрывае рот, а на другой — на фоне нівы, узлесак — твар ужо не тое, што скрыўлены, а прыветна прымружаны, паўнямы ці чымсьці заклапочаны. Што ж? 30 гадоў стукнула, пачатак 60-х гадоў ХХ стагоддзя, ломку ці характару, ці настрояў, ці ілюзіяў, усё гэта першым адчуў, зразумеў Янка Брыль, бо адзін з першых перажываў смерць бацькі маладога пісьменніка, хваробу Ніны Міхайлаўны Молевай. Словам, у шаноўнейшага яснавідца Янкі Брыля было глыбокае адчуванне душэўнага крызісу свайго маладога сябра, свайго ўжо плячыстага паплечніка. Пагэтаму і арганізаваў Іван Антонавіч у 1962 годзе паездку з ім па Заходняй Беларусі, запрасіўшы ў яе і Уладзіміра Андрэевіча Калесніка, свайго вельмі даўнішняга друга па Наднёманскім краі, па Налібоцкай пушчы, па партызанцы, што іх зсябравалі, зрабілі проста ледзь не братамі ў жыцці, паплечнікамі, аднадумцамі ў літаратуры. Але пра паездку ў Заходнюю Беларусь 1962 года гаворка яшчэ будзе асобная, а тут, перад тым, як упершыню на станцыі Баранавічы Калеснік убачыў Караткевіча, аўтара перш за ўсё рамана «Нельга забыць» і такіх апавяданняў, як «У шалашы», такой аповесці, як «У снягах драмае вясна». За першымі героямі ўсіх гэтых трох твораў несумненна прататыпам угадваецца іх аўтар — ростам, тварам, голасам, рогатам-крыкам. Дык зірнём жа, як аўтарска-прататыпнае заўважаецца па рамане «Нельга забыць». Так, на пачатку маскоўскай яго часткі паказваюцца два маладыя героі, і па тым, як паведамляе пра іх прыход у Інстытут літаратуры раманіст, нельга не ўзгадваць пра рэальнага самога Караткевіча, як і пра ягонага сябра Гераніма Стулпана, які стане Караткевічу ў Маскве самым найбліжэйшым прыяцелем, светлай памяці якога і будзе Караткевічам прысвечаны раман «Нельга забыць».
Дык перачытайма ж два абзацы, у якіх аўтар знаёміць чытача з двума маладымі героямі свайго твора — з Андрэем Грынкевічам і Янісам Вайвадсам.
«...Па доўгім калідоры шостага паверха гучна маршыравалі два чалавекі год па трыццаці... Адзін, ніжэйшы і бялявы, залівіста граў на губным гармоніку і махаў вузкім канверцікам фотатэлеграмы. Другі, больш высокі, з непрыгожым добрым тварам, строіў з сябе гавайскую гітару, а ў перапынках гучна на ўвесь калідор крычаў страшэнным па сіле голасам:
— Уставайце ўсе! Досыць спаць!.. Ур-ра, уставайце!..
Яны былі непадобныя адзін на аднаго — беларус і латыш. Беларус — высокі, хударлявы, з выразнымі, вельмі пластычнымі рухамі, з непрыгожым тварам, які прыкрашвалі толькі глыбокія вочы пад цёмнымі бровамі...
— Чакай, Яніс, — голас Грыневіча, калі той не крычаў, быў мяккі і даволі ціхі...
Непрыгожы выхапіў з рук бялявага вузкі канверцік:
— Уставайце! Ур-ра-а! У Вайвадса сын нарадзіўся!»
Колькі ж разоў аб'яўляе раманіст Грыневіча непрыгожым, адразу і не злічыць: «больш высокі, з непрыгожым добрым тварам», «гучна...крычаў страшэнным па сіле голасам», ці другім разам: «Беларус — высокі, хударлявы,... з непрыгожым тварам», трэцім: «Непрыгожы выхапіў з рук бялявага канверцік». У гэтага непрыгожага, праўда, ёсць і нешта лепшае, бо ягоны твар, хоць непрыгожы, а добры, рухі — выразныя, вельмі пластычныя, твар прыкрашваюць адно што «глыбокія вочы пад цёмнымі брывамі», «голас.. калі той не крычаў, быў мяккі і даволі ціхі...» Усімі якраз такімі лепшымі рысамі валодаў сам аўтар — несумненны прататып Грыневіча, які, аднак, ніяк не ўсцешваў сябе якой-небудзь сімпатычнасцю, прывабным прыгоствам, як і Міхал з апавядання «У шалашы» ці гераіня «Чазеніі».
А ці ж на светлай яве Уладзімір Караткевіч сапраўды быў непрыгожы? Не і не, хоць без «хоць» не абысціся, рознага «хоць», як розным быў Уладзімір Караткевіч, асабліва ў маладосці, ды і ва ўсім жыцці ў цэлым. І тут я з найвялікшым хваляваннем звяртаюся да ўспамінаў пра яго другога Уладзіміра — Калесніка — успамінаў гэтага выдатнага чалавека пра 1962 год, калі, як ужо адзначалася, у Баранавічах Уладзімір Андрэевіч убачыў Караткевіча ўпершыню. «...Чуў пару хвалебных водгукаў пра яго ад Брыля», — першымі словамі аднатоўвае Калеснік, — «ад Брыля, які бачыў у маладым паэце буяны талент». «Чуў, — дадае ўспаміншчык, — і пра яго выбухны характар, задзірыстасць, ...чакаў натрапіць на ганарлівага спрэчніка, разбуральніка асноў, а сустрэў хутчэй — тып анёльска-апостальскі, юнака акуратна апранутага, ветліва-ўсмешлівага».
Захапленню Уладзіміра Калесніка Уладзімірам Караткевічам далей проста межаў не стае, калі, прафесар, крытык, ён піша: «Спадабалася мне раскаванасць і захопленасць, што надавала дынамічнай эксцэнтрычнасці паэта духоўную змястоўнасць, рабіла яго ўвасабленнем дабраякасных кантрастаў і антыномаў. У выглядзе яго былі як бы праз памылку перамешаны мужчынскія рысы з жаночымі: далікатная дзявочая скура, прыпаднятая верхняя, крыху заечая губа, незнаёмыя з брытвай поўныя шчокі, ямка на барадзе, а ў той жа час моцная мужчынская пластыка профілю: буйны крывіцкі нос, прамы і тупаваты, але з рухомымі пялёсткамі ноздраў, шырокі, усмешлівы, ад вуха да вуха, рот і віхрастыя, прамыя, непакорныя, рассыпістыя русыя чысцюткія валасы, якія гаспадар прывык зграбаць з ілба і зухавата закідваць граблямі пальцаў назад. Прыкметай прыкмет на гэтым неардынарным твары былі вочы — вялізныя, даверлівыя, ажно крыху пацешна-лупатыя, як у блізарукага, але абрамленыя густымі веямі і прыцененыя разлётнымі густымі брывамі. Зрэнкі ў яго былі рознага колеру: адна — шэра-блакітная, другая — зеленавата-шэрая. Сапраўды, у гэтых зменлівых, як надвор'е вясною, вачах свяцілася, выглядвала і глядзела імі на свет цікаўная і няўрымслівая, смелая і даверлівая да свету душа. Як бы сонцам зычлівасці зіхатнула ад яго постаці пры першым прывітанні, рука яго была па-жаночы пульхная, а поціск моцны, гартоўны».
Партрэт Уладзіміра Караткевіча проста бліскучы, непаўторныя рысы твару пададзены да зайздроснасці праўдзіва, дакладна, выразна. Жывы твар, і годзе! Спісаны з натуры, нібы вось-вось бачны, вось-вось натаваны. Нездарма Уладзімір Андрэевіч быў мастаком. Я дзівіўся ў яго брэсцкай кватэры пейзажамі. А тут — партрэтыст такога чэпкага вока, такой элегантнасці, такой красамоўнасці, натуральнай вымоўнасці, — нібы вось глядзіць на гэты непаўторны твар і адлюстроўвае, нічога не губляючы з бачымага, не псуючы, не дэфармуючы!
Увогуле Уладзімір Калеснік, пішучы пра свайго цёзку Караткевіча, як бы не спецыяльна, але ўсё ж як бы спаборнічаў у сваім слове з паважаным і любімым сябрам сваім Брылём. А можа, і сам Янка Брыль спаборнічаў з адным са сваіх найцудоўнейшых паплечнікаў, калі развіваў матыў, што мала яшчэ пра Уладзіміра Караткевіча сказана. Мала сказана? Пра што ж мала? Янка Брыль у сваім адказе на гэтае пытанне, як і Калеснік у сваім маляванні партрэта Уладзіміра Караткевіча, таксама проста дзівосны. Брыль заключае, што мала яшчэ слоў «пра Валодзеву шчырую, натуральную паэтычнасць, прастату і складанасць, дзіцячую схільнасць да смеху, часамі крыўдлівасць таксама ледзь не дзіцячую, лёгкую ранімасць, што ніколі не затойвалася ў недастойнай помслівасці, пра яго юначы рамантызм і сталае высакародства, што пераходзіла сяды-тады ў крыху пацешнае рыцарства, як быццам ён пазычаў яго ў сваіх гістарычных герояў». Падкрэслім жа тут у Брыля крыўдлівасць і пацешнае рыцарства, бо менавіта ў Брыля яны былі ўпершыню заўважаны, агавораны, як рысы, што не вельмі яго характар прыніжалі.
Увогуле аб ім, аб самых розных і нечаканых праявах яго, аб незвычайным у паводзінах, у жыцці Караткевіча будзе яшчэ ў нас і будзе. «Аб маці можна гаварыць бясконца», — некалі мовіў Максім Горкі; аб сапраўдных сынах маці таксама бясконца гаварыць можна. Гэты ж раздзел — раздзел больш абагульняючых урыўкаў аб рознавелічным Караткевічу, — думаецца, варта кончыць вельмі назіральнымі дэталямі кінарэжысёра Юрыя Цвяткова, які па сцэнарыі Караткевіча здымаў фільм пра мінуўшчыну Беларусі. Год быў 1961-ы, аб'ехалі яны — палякі сказалі б «Вільню і Кракова», а мы скажам «Ад Смаргоні да Ліды і Гародні, Альшан і Ражаны». Ды не маршруты тут на першым плане, а вылучэнне Юрыем Цвятковым умення, уменняў Уладзіміра Караткевіча — прыроднага, як кажуць, характару, бо ў 1961 годзе Караткевіч сапраўды яшчэ малады, маладзенькі.
Дык адно з першых уменняў, вылучаных слаўным рэжысёрам Цвятковым, — гэта «ўменне заразіць сваімі ідэямі кожнага», «нярэдка ў гулліва-жартаўлівай форме». Асобна падкрэслівае кінарэжысёр гарэзлівасць свайго сцэнарыста: «Галоўнае, што Валодзя мог сваёй гарэзлівасцю заразіць усіх наўкол». Падвойнае, такім чынам, уменне — заразіць ідэямі, заразіць пачуццямі!
І яшчэ вельмі эмацыянальна Юрый сказаў пра тройцу выдатных рысаў Караткевіча: «Адкрыты, добры і разам з тым глыбока прынцыповы характар тройцы адкрытасці, дабрыні і прынцыповасці проста нельга было не вітаць у маладым паэце і сцэнарысце!..»
Уладзімір Караткевіч быў розны па-рознаму, розны па розных прычынах, у бяседах, у намерах, але, напрыклад, і ў ліставанні — жанры эпісталярным. Асабліва гэта стала відаць, калі ў ягонай перапісцы аб'явіліся перапады са стылю высокага ў лапідарны, іранічны, у насмешку, кепікі, пад'юджванне, сарказм. Лісты ён суправаджаў малюнкамі, карыкатурамі, цэлымі коміксамі.
Перапады з высокага стылю ў нізкі — гэта ў Караткевіча почырк, характар, хватка. І гэта ёсць як у яго лістах, так і ў мастацкай прозе. У лірычным вершы такога, паводле яго прыроды, быць не магло, элегія была толькі элегіяй, жартоўная стыхія толькі жартоўнай, як у вершы, дзе Афелія закаханаму лірычнаму герою ў яго разяўлены ад здзіўлення красой каханай рот тыкае дзьмухавец.
Але ў лістах і рамантычнай навелістыцы амаль аднолькава (тыпалагічна) аўтар то на высокай хвалі, то нырае галоўкай, як качка, пад хвалі, то на зямлі, то ў небе, то сур'ёзны, то блазнаваты. Перапады, перапады!..
Але што яшчэ праўда, гэта тое, што іх менш у лістах там, дзе яны — першыя да адрасата. Калі вельмі паважаны адрасат, то іх увогуле ў стылі Караткевіча няма, — павага да адрасата ці да спрэс сур'ёзнай тэмы да блазенства пяро Караткевіча не вядзе. І вось першы тут прыклад — яго лісты да Максіма Танка. Па сутнасці, толькі з шостага ліста да вялікага паэта Караткевіч-фігляр як бы прарываецца, вольніца ў яго стылі нарастае відавочна: «...пасылаю Вам 31 верш (чаму б не дзвесце трыццаць адзін)... На мове простага люду гэта завецца «асінавым калом бліжняму».
...Сапраўды нахабства, застаецца толькі пры кожным званку ў дзверы забівацца ў кут і дрыжаць дробнымі дрыжыкамі. Вось і я пасылаю Вам васемнаццаць футаў кепскіх вершаў і тым станаўлюся ў пазіцыю «здольнага маладога чалавека з правінцыі».
Думаецца яшчэ аб адным: калі напачатку перапад з высокага стылю ў нізкі быў пад ручку з яго серамяжлівасцю, з ягонай інтэлігентнасцю на пару, то пазней у эпісталярным жанры гэтая рыса абяртаецца ў бравіраванне, у позу. Уласна ў жанрах навелы, апавядання, аповесці, рамана перапады ідуць ад эстэтыкі Караткевіча-мастака, ад асаблівасцяў яго прозы як Караткевічавай, то ў ліставанні пераломнае бравіраванне, зададзенасць. Тое ж было ў паводзінах маладога Караткевіча, у яго рэверансах перад сімпатыямі ў лапатанні кампліментарных «Мая ты лапачка», «Мае пальчыкі». Бравіраванне ішло ад зададзенасці, не ад сарамлівасці, не ад духоўнай інтэлігентнасці. Гэта была ігра, а не выявы глыбіннага ў характары Караткевіча-асобы — ігра найчасцей пад мухай.Чым больш было весялосці, шумлівага хмелю ў шырокаротай заўсміханай галоўцы паэта, тым больш было ў яго паводзінах штукарства, артыстычнасці, незвычайных праяў. І голас Караткевіча ўзвышаў, грамагучнеў, асабліва ягоны рогат, гамерычны смех.
Ды ўсё ж асабліва грамагучны голас ці рогат Караткевіча чуў я не за гасціннымі сталамі, бо перш за ўсё з экрана — з экранізацыі рамана «Хрыстос прызямліўся ў Гародні», дзе як святар Караткевіч пяе духоўную песню, што запомнілася ім ад дзеда. Чуў я гэтую песню з вуснаў паэта ў Магнітагорску, спадабалася так, што не мог пасля не прасіць прадыктаваць яе мне. Прасіў ужо ў цягніку, калі вярталіся з Магнітагорска ў Мінск, і Валодзя ля акна ў калідоры вагона ўласнаручна ў блакнот запісаў мне аж дзве песні.
А ў цэлым паводзіны маладога Караткевіча — гэта жывая выява ягонай маладосці. Пасля 33-х, да мяжы 1966—1967 гадоў, Караткевіч быў асабліва ўздымны, асабліва малады ў сваёй надзвычайнай маладосці, у сваіх пісаніне і паводзінах, у сваіх буднях і святах, у асяроддзі, любым сэрцу, мілым для яго, любімым.
Мы, кожны з нас, розныя. А чаму? Бо рознымі нарадзілі нас маці. Аднак якую ж адрозную рознасць яна нарадзіла, што, як сведчыць Мальдзіс, ён аднойчы выціраў слёзы, дайшоў да іх, і тое толькі аднойчы Адам бачыў. Канешне, у тым была найперш маці першапрычына, ды ўсё ж...
Маці Валодзі Караткевіча бачыў я толькі аднойчы — у Оперным тэатры, куды на «Лебядзінае возера» Чайкоўскага і я прывёў сваю маму, што прыехала да мяне ў мінскі інтэрнат. Мацярок сваіх: Валодзя Надзею Васільеўну, я Марыю Іванаўну — мы адзін другому не прадстаўлялі, але прыгажосць маці Караткевіча, твару яе, сівізны ў вочы мне адразу кінулася і адразу вельмі ўразілі чысты, высокі голас, руская мова, якая з вуснаў маці маладога беларускага паэта гучала. Чым уразіла руская мова Надзеі Васільеўны? А тым, што яна мне напомніла музыку, тон, арыстакратычнасць мовы рускіх парыжанак — пасівелых эмігрантак з былой царскай Расіі, якую я пачуў на мосце цераз Сену, ідучы ад Сабора Нотр-Дам у Лацінскі квартал Парыжа, — пачуў, зусім не спадзеючыся яе пачуць, проста выпадкова апынуўшыся за павольна ідучымі па мосце сіньёрамі.
Яно, пэўна, дзіўна, але тое было так, што Валодзі Караткевіча мама і мая мама па-беларуску не гаварылі. Маці Уладзіміра скончыла рускую гімназію, мая мама, нарадзіўшыся ў Сярэдняй Азіі ля Ферганы, жывучы ў Ташкенце, у першыя класы рускамоўнай гімназіі хадзіла, але мала яе класаў скончыла, больш памятала ўзбекскую мову, чым рускую гімназіяльную (мяне нават лічыць да дзесяці па-ўзбекску вучыла).
І тут я не магу не ўспомніць пра адну маленькую анекдатычную смяшынку — скорагаворку маёй мамы:
Напалеон лён трэ,
Сямён цяля пасэ!..
Нечаканасць была самай нечаканай, калі я неяк абсалютна выпадкова такую ж самую трэль пачуў з вуснаў Уладзіміра Караткевіча. Было сапраўды чым здзівіцца: то ж гімназіяльныя рэлікты царскіх гімназіяў, што навучалі гімназістаў і гімназістак французскай мове. «Лён трэ» — entres (уваходзіць), «пасэ» — passer — (праходзіць міма). Лё, ля — французскія артыклі мужчынскага, жаночага роду, «Сямён», рускае «Семен», французскія ў ім значэнні «Се» (гэты), «on» (насавы склад). І ці ж не магла маці Караткевіча, якая французскую мову ведала дасканала, не без жартоўнай усмешачкі гаварыць, што яе муж Сямён цялё пас, а не быў дасканалым бухгалтарам?!. Упаўне магла! А за ёю французіў сынок Валодзя!
Вядома, хлопца, будучага паэта, выхоўвалі маці, бацька, старэйшая сястра, школа, універсітэт, і не без таго, што вуліца, што ён сам сябе выхоўваў, сам сябе іграў — публіцы, вуліцы, грамадству — будучы розным.
Гэта, канешне, цяжка зрабіць, але ўсё ж больш-менш выразна можна яго ўспамінаць у трох іпастасях: Караткевіч — парадны, Караткевіч — паўпарадны, Караткевіч — непарадны.
Парадны — куртуазна-рыцарская стыхія, цалаванне жанчынам ручак, паданне перад імі на калені (як перад жонкай Мальдзіса Марыяй Карлаўнай); паўпарадны — у чарнавіках, блакнотах, лістах, у спалучэнні высокага стылю і простанароднага, ледзь не вульгарнага; непарадны — вагантны, анекдатычны, хахмацкі, аматар куплі, тамада застолляў.
І быў ён яшчэ не без пэўнай авантурнасці, прыгодніцка рамантычнай, перш за ўсё звязанай з геаграфіяй і гісторыяй Беларусі, з блізкім часам — вайной 1941 — 1945 гадоў, з сучасным яго станам беларускай ідэі.
Можна гаварыць і пра авантурызм літгероя Караткевіча, дабра і зла, завастрэння ўвагі на подласці, абвостраных сюжэтаў, самой канцэптуальнасці. Асобна ідзе авантурнасць тыпажу — гераічнага, рыцарскага, барокавага, закаханых герояў, гратэскава-лотраўскіх персанажаў.
І што характэрна — гэта пэўная лірызацыя авантурызму, спалучэнне яго з двайной мараллю — свецка-хрысціянскай і хрысціянска-народнай, характэрная Караткевічу ўвогуле рэзкая палярызацыя дабра і зла. Караткевіч не шукаў, як Якуб Колас, нягоднікам станоўчых рысаў, каб гэтым чалавечніць іх, закрэсліваць у іх подласць. Караткевіч ішоў ад Шэкспіра, а не ад Л. М. Талстога, будучы і розным рамантыкам, і розным майстрам паказу жыцця ў яго рэаліях.

Раздзел чацвёрты. 
«Матчына душа», «Вячэрнія ветразі»
Першымі двума зборнікамі вершаў У. Караткевіча былі «Матчына душа» (1958) і «Вячэрнія ветразі» (1960). І на першы, і на другі я пісаў рэцэнзіі, першую — у газеце «Літаратура і мастацтва» — не надрукавалі, другую — у часопісе «Маладосць» — змясцілі. Рукапіс першай у мяне ў архіве захаваўся. Сам бачу цяпер яго расцягнутасць, празмернае цытаванне, беспраблемную праходку па тэматыцы, паўторы, слабіну выявы паэтычнага майстэрства, і ўсё ж рашаюся на публікацыю гэтай сваёй першай рэцэнзіі на Караткевіча. Свае пачаткі дарогі ў літаратурную крытыку не палепшваць жа, не прыхарошваць. З песні слова не выкінуць, якім табе тое слова ні далося. Хай жа і няўмельства бачыцца, бо было, каб меншаць. Гісторыі не палепшыць, але і не пазбыцца яе!..
Такім чынам, вось яна, не надрукаваная колісь мая рэцэнзія пад назвай «На пачатку дарог!»
Верш «Матчына душа», які даў назву ўсяму зборніку Уладзіміра Караткевіча, — своеасабліва выказанае крэда маладога паэта, ключ да зразумення яго пошукаў, цэльнасці зместу самога зборніка, мэтанакіраванасці паэзіі Ул. Караткевіча наогул. З яго і хочацца пачаць агляд таленавітай кнігі Ул. Караткевіча.
Цэнтральны вобраз гэтага рамантычнага верша — легендарная «матчына кветка», пялёсткі якой то ціха «спяваюць» паэту, і вакол яго ўстаюць «чарадою ўсе паданні роднай зямлі» — далёкае мінулае Беларусі, то «гучаць трывожна», і тады ўспамінае паэт:
Безымянныя ў лесе магілы,
І няволі цяжкі палон,
Волі нашай крывавыя роды,
Катаванні і здзек варагоў,
Барацьбу і пакуты народа,
Неўміручую душу яго,
І паўстанні, паўстанні бясконцыя,
І замучаных кроў на раллі,
І нарэшце шчасце і сонца,
Што сышло на нашы палі.
Словам, «матчына кветка» навявае паэту думы аб лёсе роднай зямлі, сваімі казкамі, песнямі, паданнямі раскрывае яму душу народа, «матчыну душу», як называе яе паэт.
Аб роднай зямлі — аб яе мінулым, сучасным, будучым, аб лёсе, красе, мужнасці, мудрасці, высакароднасці яе народа, — аб усім гэтым хоча пісаць паэт, сэрца яго гарыць жаданнем:
Ўзяць у рукі «матчыну душу»
І на вершы яе пераліць.
І яно становіцца лозунгам паэта:
Запісаць старыя паданні,
Усё, што думаў і што жадаў...
Пераліць на свае аркушы
Казку мудрую, простую песню,
Кветку матчынай чыстай душы.
І адсюль прыходзяць у яго паэзію былінныя матывы, эпічны подых фальклору, тэмы гістарычныя, гісторыка-літаратурныя. Поруч са сцвярджэннем неўміручасці народа-працаўніка, з апяваннем дойліда, які «больш як дзесяць стагоддзяў назад першы зруб паставіў», засноўваючы гарадзішча («Сырцовыя цагліны»), узнікаюць у яго паэзіі вобразы легендарнага мсціўца Машэкі («Машэка»), паўстанца Ваўкалакі («Балада пра паўстанца Ваўкалаку»), Паўлюка Багрыма, славутага беларускага песняра ХІХ стагоддзя, праз апяванне трагічнага лёсу якога паэт удала раскрыў лёс працоўнага беларускага народа мінулага стагоддзя наогул («Паўлюк Багрым»).
А ў шэрагу іншых вершаў — «усё, што думаў і што жадаў», перажываў паэт сам, плынь думак і настрояў, народжаных сённяшнім днём: актыўным стаўленнем паэта да падзей сучаснасці («Вадарод», «Спадарожніку Зямлі»), прагай увасобіць героіку Вялікай Айчыннай вайны («Партызанская балада»), лёс, характары сучаснікаў («Жаданы госць», «Дзед Цыпрук, вартаўнік калгаснага стаўка», «Песня шафёра» і інш.).
У асобных жа творах паэт звяртаецца думкамі да будучых пакаленняў («У векавечнай бацькаўшчыне клёны...»), як бы замыкаючы ланцуг — мінулае, сучаснае, будучае.
Такім чынам, у тэматычнай разнастайнасці зборніка праламляецца імкненне паэта пераліць у вершы «матчыну душу», жыццё, учарашні і сённяшні дзень народа.
Як жа яно «пералілося», гаворачы словамі паэта, у самі вершы?
Гістарычнае мінулае народа, шляхі фармавання яго характару паэт раскрывае ў шырокіх і яркіх, напоўненых сацыяльна-палітычным зместам, карцінах, праз легендарныя фігуры Машэкі, Ваўкалакі — больш у строгім эпічным плане.
Праўдзівую і яскравую карціну жыцця народа, яго паднявольнага лёсу ў мінулым стварае ён, напрыклад, у вершы «Паўлюк Багрым». Твор гэты — магутная песня, народжаная глыбінным веданнем эпохі, велічным пачуццём, асобныя радкі якой ляглі проста хрэстаматыйна:
А ў краіне так цяжка
(Асіны ад ганьбы палаюць),
І над ёй фанабэрыцца
П'яны разбэшчаны гун.
Як пры князі Ўсяславе —
Дзень вялікі, а луста малая.
Як пры князі Ягайле —
На кожную спіну бізун.
Абжыраюць удоў,
П'юць з гарэлкай сірочыя слёзы,
Тлустым задам расселіся
На паднявольнай зямлі,
На шлагбаумы мёртвыя
Пассякалі жывыя бярозы,
На шпіцрутэны гнуткія
Запаветныя вербы звялі.
Сучаснае ж, у большасці выпадкаў, паэтызуецца Караткевічам у плане лірычным, у сувязі з думамі і пачуццямі лірычнага героя, за якім угадваецца сам аўтар. Прычым апяванне любві да роднай зямлі вылучаецца як адна з вядучых лірычных тэм зборніка.
Усе шляхі прыводзяць не да Рыма,
А да родных вербаў і бяроз, — вось лейтматыў добрай трэці вершаў кнігі. І якіх толькі слоў не знаходзіць паэт, апяваючы Радзіму!
Наша маці-зямля, дарагая і светлая,
З дымам фабрык, з дзяцьмі і з мудрасцю слоў...
(«Вадарод»)
На нашай любай і чыстай, на нашай сіняй зямлі...
(«Партызанская балада»)
Мой край, ад крушыны горкі,
На беразе цёплы дымок...
(«Начлег»)
Адвечная мая! Ў сцюдзёных росах,
Як летась, як мільёны год таму...
(«У векавечнай бацькаўшчыне клёны»)
Яна ўстае перад ім як успамін дзяцінства «вясёлага, на мокрых конскіх гарбах, засмаглага, напаўголага, з шыпшынай у белых чубах» («Начлег»).
Яна развейвае сум па адыходзячым юнацтве, па адцвіўшым каханні, узнікаючы велічнай гаючай сілай («Бацькаўшчына»).
Яна, векавечная, увогуле па зямлі
Раняе золата пад ногі людзям,
Каб мы яе любілі й бераглі.
(«У векавечнай бацькаўшчыне клёны»)
Яе, «адзіную і дарагую», «з народам... што ў бітвах ніколі не памірае», паэт любіць «першым вялікім каханнем», якое, ён верыць, не знікне нават і з яго смерцю («Орша»). «На працы згарэць... усё аддаўшы Радзіме сваёй», — вось запаветная мара паэта («Спадарожніку Зямлі»).
Праклён жа і ганьба таму, хто здрадзіў ёй, сваёй маці:
Вы, што маці душу забылі,
Без яе пажадалі пражыць,
Што вы варты без гэтай магілы,
Без каліны на роднай мяжы?
Без дубоў, што ў тумане млеюць,
Без расы на роднай траве?
(«Матчына душа»)
У гэтым вясёлкавым пераліве фарб, якія паэт знаходзіць, апяваючы родную зямлю, у рознабаковай арыгінальнай і тонкай трактоўцы вобраза Радзімы хіба найбольш і сказалася адоранасць паэта, яркасць яго паэтычнай індывідуальнасці.
Праявілася яна і ў творах, блізкіх да філасофскай лірыкі («На паўстанках, засыпаных лісцем бярозавым...»), у вершах на інтымныя тэмы.
Паэт умее схапіць і перадаць, здавалася б, мімалётныя, на самай жа справе істотнейшыя адценні пачуцця. Вось хоць бы ў «Зімняй элегіі», як тонка раскрыты тут пачуцці закаханага без узаемнасці:
Я дзякую жыццю за цень кахання,
За тое, што жывеш ты на зямлі...
...Няхай чужая,
Няхай твой твар для іншага жыве,
Ты ёсць, ты недзе ёсць, і ты жывая,
Ты ходзіш веснім ранкам па траве!
Твае ў загары рукі бэз ламаюць.
Жыві і вечнай славай прамяней!
Рукой закрыўшы вочы, усміхаюся...
Ты ёсць на свеце. Досыць для мяне.
Раскрываючы драматызм нераздзеленага кахання, паэт знаходзіць у ім і камічнае («Гісторыя з першым каханнем»), і велічнае («Стаю ўначы ў завіруху...»), застаючыся заўсёды арыгінальным і цікавым.
У вершах аб Радзіме, аб каханні найбольш выпукла выступаюць і стылёвыя асаблівасці паэзіі Караткевіча.
Яны перш-наперш у своеасаблівым спалучэнні ў ёй лірычных і эпічных элементаў. Выступаючы ў жанры лірычнага верша, паэт напаўняе яго малюнкамі, у рамках яго імкнецца раскрываць характары. Лірычнае пачуццё ў вершы аказваецца раскрытым эпічнымі сродкамі, у чым і сакрэт свежасці лірыкі Караткевіча.
Сапраўдная ж стыхія паэта — эпас. Таму найлепш і ўдаліся яму рэчы ўласнаэпічныя — «На пачатку дарог», «Партызанская балада», «Балада пра паўстанца Ваўкалаку». Таму ад Караткевіча мы спадзяёмся яшчэ прычакаць і буйных эпічных палоцен. Цяга да карціннасці, да паказу характараў, багатае ўменне «відушчым бачыць зрокам» — вось аснова нашых спадзяванняў.
З карціннасцю караткевічаўскага светаўспрымання звязаны і іншыя адметнасці яго лірыкі — напоўненасць яе пейзажамі, пластычнасць, рэльефнасць яе вобразнасці.
Паэт любіць прыроду і ўмее перадаваць не толькі яе аб'ёмы, контуры, фарбы, але і самі гукі, пахі ці то летняй, позняй асенняй ночы, усходу, захаду сонца, завеі, дажджлівага пейзажу ці іншыя. Вобразы ж, якімі ён малюе ўсё гэта, заўсёды непаўторныя, успоеныя шчодрай фантазіяй, як напрыклад:
Ноч пахне радасна і смутна
Вярбовай горкаю карой...
(«З падсветам»)
Ціха цмокае у сне рака.
О, як добра, як прыгожа жыць!
Раска, як русалчына луска,
На вадзе ад месяца гарыць.
А вакол травіцы росны рай
І бярозак белая сям'я.
Мой чароўны беларускі край,
Бацькаўшчына светлая мая!
(«Бацькаўшчына»)
Праўда, некаторыя пейзажныя замалёўкі — вершы Караткевіча пазбаўлены падтэксту — думкі, пачуцця, і яны, пры ўсёй сваёй арыгінальнасці спосабу адлюстравання з'явы (паказ лістападу ў вершы «Лісце»), пры якасці паэтычных фарб («З падсветам»), тым не менш адкідаюць прыкры цень, які патыхае халадком фармалістычнай гульні вобразамі.
Яркасць вобразаў у Караткевіча спалучаецца са шчыльнасцю вобразнай фактуры — і гэта лепшая адзнака спеласці яго вершаў. Колькі прыкмечаных, апаэтызаваных драбніц хаця б толькі ў адным вершы «На пачатку дарог»! «Жанчыны сечкамі... выбіваюць такт для нейкай небывала хуткай полькі. Ў распараныя глоткі цёмных бочак плыве капуста белаю гарой». А за акном, «за мокрым шклом раздзеты чорны сад плачацца на горкую нядолю... Халодныя ад дожджыкаў вяргіні, халодны ад кропляў дажджавых сумуе яблык на голым дрэве: забылі...» Сапраўды — «відушчасць зроку» ў паэта зайздросная!
Прычым вобразнасць верша «На пачатку дарог» выразна рэалістычная, паэтычна простая. Яна вырасла з упадабненняў, метафар, эпітэтаў, параўнанняў, звязаных з абмалёўваемымі з'явамі, прадметамі непасрэдна, відавочна. Вось некалькі прыкладаў гэтай сувязі: «лужыны рабыя»; дзіцяці «бялявая галоўка, быццам спелы адуванчык, качаецца пад ветрам вольных песень»; «залатыя, прытульныя агеньчыкі хат», што прарэзваюць начную, асеннюю глухамань; «казкі Беларусі, трапёткія, як першыя пралескі, пякучыя, як гнеўная маланка, загадкавыя, як агонь у лесе, багатыя, як жнівень залаты». Але ўжо і ў гэтых прыкладах адчуваецца тэндэнцыя да стварэння вобраза на сувязях з'яў, прадметаў, з дзеяннем, прыкметамі, непасрэдна з імі не звязанымі, як, напрыклад, тады, калі «агеньчыкі» паэт азначае «прытульнымі», калі гаворыць аб галоўцы, што качаецца «пад ветрам вольных песень». Імкненнямі да вобраза, пабудаванага на такіх сувязях і вызначаюцца наогул пошукі паэтычнага вобраза ў Караткевіча. Яны ў большасці выпадкаў прыводзяць паэта да ўдач, робячы вершы яго яркімі, рамантызаванымі, што прыходзіцца толькі вітаць. Але такое здараецца не заўсёды. Губляючы часам пачуццё меры, паэт вельмі адвольна пачынае звязваць прадмет, дзеянне з прыкметай («сіняя зямля», «намокнуўшая глеба цалуе палка стомленыя ногі», «плылі тапаліныя дні» і інш.).
Горш за ўсё, што ад асобных падобных вобразаў аддае натуралізмам. Калі «табун выпівае зоркі з паверхні лясных межыток» — гэта сказана ярка, прыгожа. Але навошта такое смакаванне: «Конь цягне неба зялёнае ў гулкі пусты жывот»; «Праменьчык... руку голую цёплым ротам... пацалаваў»; «З дзіркай у чэрапе гінуць дваццатыя вёсны» і інш.?.. Добра што такога ў зборніку мала.
Асобна хочацца спыніцца на вершах Караткевіча, у якіх прабіваецца на паверхню ўсмешка. Яна то лірычна-добразычлівая, як у вершы «Рута ў халоднай расе», то жартаўлівая, як у вершы «У жнівеньскі дзень», то іранічная, як у «Гісторыі з першым каханнем».
Але не заўсёды смех у Караткевіча арганічна зліваецца з задумаю, гучаннем твора. Так, у вершы «Вадарод» нам здаецца, зусім не да месца гутарка аб пратухлых яйках і рэпе. Яна дысгарманіруе з велічнай думкай, чалавечымі пачуццямі, якімі напоўнены гэты верш, вытырквае з яго як непатрэбнае крыўлянне.
Суцэльным жа арыгінальнічаннем нам уяўляецца верш «Як размаўляюць звяры і птушкі». У ім няма нічога ад чалавека, бо ўсмешка яго пазбаўлена чалавечнасці і цеплыні, якімі, напрыклад, да краёў поўніцца цудоўны верш «Заяц варыць піва».
Арыгінальнічання, літаратуршчыны многа і ў «Размове з Кіева-Пячэрскім сланом». Яны ў самой задуме верша, не новай, ненатуральнай, разлічанай на знешні эфект ад арыгінальнасці, якая, аднак, выйшла ўяўнай.
Арыгінальнічання, бяздушнай гульні вобразамі, недарэчнасці, натуралізму ў вобразнасці — вось чаго патрэбна пазбягаць паэту, калі ён хоча не збіцца з вялікай дарогі.
Колькі слоў аб мове паэта. У цэлым жа багатае адчуванне яе тонкае, майстэрскае. Назіраецца, аднак, пэўнае непатрэбнае захапленне ў паэта дыялектызмамі, адсябяцінай (жадобна, дасхочу, юнь, у імжацы і інш.).
Зборнік вершаў Ул. Караткевіча — кніга таленавітая, яркая. Ул. Караткевіч — паэт з несумненным будучым. Яно — у яснай перспектыве, яснай ад чалавечай светласці і мастацкай яркасці сказанага паэтам на пачатку дарогі. І мы жадаем паэту поспехаў у яго пошуках!
Тут, відаць, трэба абавязкова падкрэсліць, што, калі першага спаткання з Караткевічам у мяне не было, дык гэта не значыць, што яго ўвогуле не было, бо тут было першае кніжнае, а да кніжнага — чуў: «Паэт Караткевіч з'явіўся...» Ад каго, у якой чарговасці чуў, сёння не сказаць — ад Анатоля Сцяпанавіча Вялюгіна, Уладзіміра Дамашэвіча, Рыгора Барадуліна? «Машэку», напрыклад, Анатоль Сцяпанавіч хваліў пры мне задоўга да публікацыі, а першую вялізную нізку Караткевіча ў «Полымі» я чытаў на мінскай Палескай вуліцы, 12, дзе тады жыў на прыватнай кватэры...
...У вокнах шуршэлі вяргіні; на вокнах — маўчалі аканіцы. Яны былі зачыненымі, бо быў вечар. Настольная лямпа мігцела па-асабліваму. «Полымя» як бы прыгашвала яе, «Полымя» ці вершы ў ім, што асляплялі мне вочы сваім незвычайным святлом?
Маё захапленне прадаўжалася са з'яўленнем «Матчынай душы»: «Матчына душа» — «Матчын дар» Алеся Гаруна — адразу ўлаўлівалася гэта, але час быў такі, што ў рэцэнзіі, якую я неўзабаве пісаў, аб тым ні-ні. Некалькі разоў перапісваў тую рэцэнзію, бо не прымалі. «Куртаты вопыт?.. Лішняе захвальванне?..» — не мог зразумець, хоць і зразумеў, чаму першы зборнік паэта ўспрымаецца неадназначна — зразумеў перш за ўсё цераз Алеся Цімохавіча Бажко. Ён тады вёў літаддзел у «Ліме», і я часткова памятаю, так сказаць, кулуарныя яго словы пра аўтара «Матчынае душы»: «Баравік, мацак з моху, з шыгалля не без калючкаў ігліцы... Аднак кніжнік, кніжнасці, літаратурнасці залішне...»
Алесь Бажко — не сказаць, каб быў у пасляваенных колах паэзіі адэптам т. зв. жывога нутра, як, напрыклад, Антон Бялевіч, Анатоль Астрэйка, Канстанцін Цітоў, тым не менш сваімі кара-цыганскімі вачыма ўласна народнага ў паэзіі Караткевіча не заўважаў, нібы салідарызаваўся з адэптамі жывога нутра. У чым жа бачылася імі жывасць? Ніякое кніжнасці! Ніякіх універсітэтаў сапраўднаму, жывому таленту, сапраўднаму дару прыроды, народа не трэба! Даеш арганічную непасрэднасць! Даеш арганічную беларускасць, народнасць!..
Вядома, у апафеозе жывога нутра, несумненна, было і нямала станоўчага, спалучанага са своеасаблівым пратэстам, выклікам кан'юнктуры і сацыялагізацыі, гладкапісу ілюстрацыйнай агітацыі, з пэўнай данінай стылю пад народна-песеннае. Але рэальнае жывое нутро наогул было супрацькніжным: літаратуры не навучышся, ніякая кніга не дапаможа, калі не маеш прыроднага дару. Навошта паэту універсітэты?!. Губляць дарма час, калі час тварыць, дзень, ноч не спаць, выдаваць нагара рукапісы?!.
У выпадку ж з Караткевічам ішоў у літаратуру універсітэтчык, кніжнік, начытаны не толькі ў беларускай, рускай, украінскай літаратурах, але і ва ўсіх заходнееўрапейскіх, начытаны не толькі творамі сучаснасці, але і пластамі сярэднявечча, антычнасці. Увогуле для партыйных артадоксаў заходнееўрапейскае пахла буржуазным, кансерватыўным, эліністычнае — перажыткавым, дапатопным. Звернутая да іх душа Караткевіча была для іх як бы нячыстая, д'ябальская, мефістофелеўская. І таму зборнік «Матчына душа» артадоксамі не прымаўся, і прыклад таго непрымання перш за ўсё паказалі землякі Караткевіча, аршанскія цэрберы парадку ў савецкім доме. Гэта яны выварочвалі паэту нутро як нячыстае савецкае, як не сацрэалістычнае...
Ды не 37-ы год стаяў на двары, не 46-ы. Быў канец 50-х гадоў, вярталіся з сібірскіх лесасек, з аленевых тундраў падзапалярнага круга тыя, хто вытрымаў, выжыў, тыя, якія ў свой час былі асуджаны за тое, у чым Караткевіча абвінавачваў аршанскі цэрбер. І была раённая Орша, і мудры вопытам мінулага сталічны Мінск, можна сказаць, волатаўскай сцяною адстаяў аршанца-сокала ад аршанца — начной савы, драпежнага каршуна. Не абы-хто публічна, партыйна падтрымалі «Матчыну душу» Уладзіміра, а Пятро Глебка, Янка Казека!
Але не ў гарачыя абдымкі крытыкі трапіў і другі зборнік Уладзіміра Караткевіча «Вячэрнія ветразі». Рэдактарам яго быў Хведар Жычка, і ён пры мне хваліў «Ветразі», патрасаючы ўхвальна яго карэктуру. Але самая аўтарытэтная тады фігура крытычнага цэха па паэзіі Рыгор Бярозкін, ухваляючы ўвогуле талент, адзін з раздзельчыкаў свайго артыкула пра Караткевіча называў «Спадарожнік ці камінок?», не прымаючы архаічнасці, не абумоўленай сучаснай яваю метафары, увасаблення, слова «кніжнасць» не ўжываючы, але — па сутнасці — выяўляючы душу паэта, як блукаючую ў няўхвальным сярэднявеччы, у латах яго, у рыцарскіх даспехах. Карацей, паводле крытыка, дух «Вячэрніх ветразяў» быў больш рамантычна-сярэднявечны, а не сучасна-сацрэалістычны, і далейшае ўзвышэнне таленту паэта ў беларускай савецкай паэзіі Рыгор Бярозкін бачыў у адмаўленні паэтам архаікі формаў паэтычнай вобразнасці, што тхне старызной, у шырэйшым асваенні ім паэтычнага мыслення на базе сучасных асацыяцый. Такім чынам, паэтам камінка, а не нашага навукова-тэхнічнага пераўтваральнага свету аб'яўляў Караткевіча Бярозкін. Было прызнанне магутнасці таленту, невычэрпнага яго патэнцыялу і звужэнне значэння «Вячэрніх ветразяў».
Мяне тады вельмі балюча даткнула гэтае звужэнне, і я напісаў рэцэнзію на «Ветразі», аднёсшы яе ў часопіс «Маладосць», аддаючы яе Веры Сямёнаўне Палтаран, якую за прыхільнасць да літаратурнай моладзі ўсе мы вельмі цанілі і, відаць, не было тады маладых крытыкаў і паэтаў без увяльбення яе пекнаты твару, блакітных вачэй, трапяткога чыстага голасу, ацэнак, асэнсавання літпрацэсу. Рэцэнзія на «Вячэрнія ветразі» пайшла ў «Маладосці» з ходу, словы Мальдзіса пра тое, што яе Караткевіч вельмі цаніў, ужо цытаваліся, і мая караткевічаяда, думаецца, слушна ў гэтую кнігу змяшчае і яе цалкам.
Выхаванне таленту
Гэта, мусіць, такая ўжо чалавечая натура, што чалавек да ўсяго, што ні ёсць, прывыкае, і самае нават незвычайнае і дзіўнае яму становіцца будзённым і звычайным пасля таго, калі ён з ім сутыкнецца раз, другі, трэці. Хлапчуком у час вайны я здзіўляўся, як гэта нашы байцы ідуць па перадавой на ўвесь рост, не зважаючы асабліва на стогн гармат, выбухі, посвіст куль. Сёння, як зусім звычайнае, я страчаю кожны мірны дзень з яго надранішняй цішаю, дружнымі гудкамі, з першым трамваем і мірным шапаценнем тралейбуса. А ён жа, хоць і будзённы, зусім не звычайны. Ды гэта ўсведамляю я толькі тады, калі спыняюся думкай на ўсім тым, што вакол дзеецца, расце, дужэе.
Ці не адбываецца часам падобнае ў літаратуры?
Прыходзіць у яе талент цікавы, самабытны. Усе ў захапленні вітаюць яго, рады за яго. А потым... а потым бывае па-рознаму!..
Першыя вершы У. Караткевіча наша крытыка сустрэла дружным адабрэннем. Хвалілі «Машэку». Прыхільна пісалі аб «Баладзе пра паўстанца Ваўкалаку», аб вершы «Заяц варыць піва».
Але вось выйшаў першы зборнік паэта. Былі ў ім свае поспехі, былі відавочныя мастацкія пралікі. Крытыка ў цэлым была дружнай думкі аб таленавітасці і арыгінальнасці Караткевіча; але яна ж, як нам здаецца, і азадачыла яго. Зусім не ўлічваючы асаблівасцяў паэта, пэўных яго творчых схільнасцяў, асобныя крытыкі паставіліся да паэта рубам: «З кім ты, паэт, са спадарожнікам ці з камінком?!» Сам паэт ніколі не раздвойваўся, ніколі не мысліў сябе па-за сучаснасцю, па-свойму асэнсоўваючы і адлюстроўваючы веліч нашых дзён, характар нашага сучасніка. Сваім рамантычным захапленнем мінулым Беларусі, подзвігамі народа ў Вялікай Айчыннай вайне, роднай прыродай, велічным пачуццём кахання, сваёй яркай паэтычнай маляўнічасцю ён красамоўна выражае багацце ўнутранага свету нашага маладога сучасніка. А тут — на табе! — закід у парушэнні святая святых, у адрыве ад сучаснасці...
Мы, можа, і не ўспомнілі б гэтага закіду, калі б ён не кідаў цень на тое сапраўды добрае і арыгінальнае, чым узбагаціў нас паэт і ад чаго няма ніякіх падстаў адхрышчвацца.
У. Караткевіч — паэт арыгінальны. Агульны пафас яго паэзіі звязаны з апяваннем высакародных ідэалаў нашай сучаснасці, з паэтызацыяй любві да Радзімы, чалавека і чалавечнасці. Гэтым пафасам прасякнуты і новы зборнік У. Караткевіча «Вячэрнія ветразі». Аднайменны верш, нам здаецца, зусім невыпадкова даў назву ўсёй кніжцы. Паэт як бы заклінае вершам вецер «дыхнуць над вячэрняй планетай»:
Каб ветразь ружовы, тугі, нібы грудзі,
Прынёс нас да хаты над беражком,
Каб позняй парою ўсе добрыя людзі
Сядзелі над смажаным шчупаком.
Каб клікала нас адрына старая,
I мірна агеньчыкі ззялі ў дубах,
I ўстала з-пад мачты мая дарагая
I стому рукою абцерла з ілба.
У гэтых радках — вялікая прага чалавечнасці, міру, працы, кахання. У іх — паэтава крэда, згустак пафасу, які б'е жывой крыніцай у большасці вершаў новай кнігі У. Караткевіча.
Ідэя першага зборніка паэта была ва ўслаўленні роднага краю, «нашай маці-зямлі, дарагой і светлай, з дымам фабрык, з дзецьмі і мудрасцю слоў». Асноўным яго лейтматывам было — «Усе шляхі прыводзяць не да Рыма, а да родных вербаў і бяроз». Нутраное адзінства новага зборніка звязана з іншым. У «Вячэрніх ветразях» паэт таксама развівае тэму Радзімы («Дзень першы», «Мокрыя травы», «Буслы вучаць дзяцей» і іншыя). Нельга не звярнуць тут увагі на ўдумлівыя словы аб «скупой зямлі Беларусі», што «не раджала рабоў і не мела рабоў», нельга не ўсхвалявацца, чытаючы радкі аб адданасці Радзіме, паэтызацыю тугі па ёй:
Часта радуеш сэрца ты, часта ты мучыш,
Я навек не забуду твае палі.
I каб стала ты полымем, буйна равучым,
Я саломаю стаў бы. Вазьмі. Спалі. 
Але акцэнт у новай кнізе перанесены на іншае — на ўслаўленне міралюбных, гуманістычных ідэй:
Каб заўсёды была чалавечнасць,
Каб шчасце сялілася ў хатах... 
У сцвярджэнні нашай упэўненасці і веры ў перамогу гэтых ідэй ва ўсім свеце — у гэтым менавіта аснова цэласнасці і галоўны пафас новай кнігі У. Караткевіча.
Але пафас у Караткевіча (так ужо дагэтуль склаліся яго творчыя схільнасці, яго светабачанне) часцей за ўсё пакуль што вынікае з паэтызацыі падзей і калізій, выхапленых або з мінулага, або з уяўленняў аб будучым. У. Караткевіч, якім мы яго пакуль што бачым з ягоных вершаў, — чалавек страсці, рамантычнага стаўлення да жыцця, агульнафіласофскай развагі. Менавіта як рамантык, убіраючы ў сябе веліч нашай сённяшняй годнасці і веры, ён натхнёна азіраецца на падзеі гістарычнага мінулага, фантазіруе малюнкі будучага. Першае нараджае вершы тыпу «Трызненне мужыцкага Брэйгеля», «Балада пра смяротнікаў», другое — верш «Трагедыі не знікнуць пры камуне...», «Баладу аб арганаўтах» і іншыя. Вершы гэтыя, несучасныя па жыццёвым матэрыяле, тым не менш гучаць па-сучаснаму, сапраўды ўзбагачаюць нашу паэзію, расшыраючы яе гарызонты, асвятляючы такое, што ў ёй яшчэ мала асвятлялася. Наўрад ці хто іншы ў нас вось так, як У. Караткевіч, зможа захапіцца, натхніцца Ваўкалакам і Багрымам, Босхам і Брэйгелем. Захапленне імі стала сапраўднай страсцю паэта, і таму паэт дасягнуў поспехаў. Вывад тут адзін: калі матэрыял нашага гераічнага мінулага зможа зноў узняць У. Караткевіча да новых поспехаў, няхай жа ўзнімае!..
Але У. Караткевіч — паэт шырокага кругагляду. Ён разумее, што выяўляць «агонь душы і сэрца жар» толькі праз паэтызацыю з'яў мінулага — значыць загадзя абмежаваць сябе. Паэт, улюбёны ў манускрыпты і летапісы, кніжнік і эрудыт, ён імкнецца звязаць далёкае мінулае з сучасным днём, і тады з-пад яго пяра нараджаюцца вершы «Баявыя вазы», «Дзень першы», «Архангельскае». Паэту яны ўдаліся перш за ўсё таму, што ён добра ведае мінулае. Вольную працу сучасніка, чалавечнасць нашых ідэалаў ён раскрывае якраз праз сваё драматычнае перажыванне перадгісторыі чалавецтва — сівой дарэвалюцыйнай мінуўшчыны.
Так! Непасрэдна сённяшні жыццёвы матэрыял пакуль што не стаў цвёрдай асновай паэзіі У. Караткевіча. Але што ён стане ў цэнтры яе — несумненна. Рамантычны склад душы, захапленне літаратурай, гісторыяй, фальклорам, жывапісам, геаграфіяй, іншымі словамі кажучы, начытанасць, кніжнасць — вынік пэўнага выхавання і самавыхавання — прывялі У. Караткевіча да шырокага ведання старыны, улюбілі яго ў яе, зрабілі яго фантастам, напоўнілі адметнай паэтычнай страсцю, якая, у выніку, і ўзбагаціла нас шэрагам цікавых і яркіх твораў. Але калі У. Караткевіч змог выхаваць у сабе гэта, ён зможа выхаваць і іншае. Працэс выхавання гэтага іншага мы і назіраем у новым зборніку паэта.
У. Караткевіч імкнецца цяпер як бы пераадолець самога сябе, імкнецца гэтак жа ўлюбіцца ў навакольнае сённяшняе, як ён улюбіўся быў у паўстанца Ваўкалаку і Гераніма Босха. Працэс гэты складаны, не без няўдач. Пішучы непасрэдна аб сучасніку, аб сённяшнім дні, паэт часта ўсё яшчэ ніяк не можа абысціся без таго, каб не паглядзець на яго па-за ўяўленнямі і вобразамі далёкай мінуўшчыны, казачнасці. Гэта, можа, найбольш прыкметна ў яго любоўнай лірыцы. Ну навошта, скажыце, у сённяшніх вершах пра каханую тая казачная «страла гнеўная», што падае «перад царэўнай у гарлачыка ліст залаты»? Навошта ў добрым, настраёвым вершы пра тую ж каханую сады бачацца паэту, як вартавыя XII — XIII стагоддзяў — «у бліскучых латах»? Добры па думцы, малюнку і настрою верш «Пералескі. Бярозы вісяць над старыцамі...» Але, зноў жа, ці можна па-мастацку апраўдаць увасабленне нашага сённяшняга адчування працы і зямлі ў вобразе дарэвалюцыйнай мінуўшчыны — у вобразе аратая?
Мы зусім не супраць таго, каб наша сучаснае бачыць у сувязі з мінулым. Мы толькі супраць неправамернай сувязі сучаснага з вобразамі даўніны. Бо калі, напрыклад, паэт, помнячы пра далёкае мінулае зямлі, гаворыць аб нашым сучасніку-шахцёру, як аб здабытчыку «скамянелых світанняў», — гэта проста здзіўляе смеласцю паэтычнай думкі і сапраўды цудоўна! Больш бы такога! Да месца таксама ўпамінанне папоўскіх малебнаў у выдатным вершы «Засуш». З усёй сілай сваёй страсці праклінае паэт у ім папоўскія рызы, што адурманьвалі народ:
Каб вы здохлі, старыя гады і старыя часы!
Ці не з'яўляецца гэты праклён наогул знамянальным для сённяшняга У. Караткевіча з яго пошукамі сучасных тэм і вобразаў?..
Адметнай і вельмі прыемнай адзнакай творчай індывідуальнасці У. Караткевіча з'яўляецца яго шырокая эрудыцыя. Але, на жаль, паэт не заўсёды захоўвае добрую меру ў яе выяўленні. Гэта часам пазбаўляе яго верш непасрэднага, жывога хвалявання, цеплыні. Мабыць, гэта адчувае і сам паэт, бо дзе трэба і дзе не трэба ён ставіць у радок эпітэт «цёплы», які, вядома, мала грэе верш.
Кніжнасць асабліва перашкаджае паэту ў выяўленні душэўных перажыванняў яго лірычнага героя. Вельмі цікавай па жыццёвым матэрыяле з'яўляецца, напрыклад, «Балада пра галубіныя пер'і». Але ёй якраз і бракуе жывога, сардэчнага хвалявання, якое ўзрушыла б чытача да глыбіні душы. Ды і ці ж могуць мёртвыя, залітаратураныя галубіныя пер'і раскрыць жывое, спрагненае кахання юначае сэрца!..
У новай кнізе У. Караткевіча змешчаны дзве паэмы — «Бацькава сэрца» і «Слова пра чалавечнасць». Абедзве яны развіваюць асноўную думку зборніка, услаўляючы чалавечнасць і ваяўнічы гуманізм, абедзве выраслі на паэтызацыі падзей Вялікай Айчыннай вайны. З іх першая больш па-мастацку цэласная, пераканаўчая і яркая. Другая — вялікая — цікавая па задуме, па матэрыяле і маляўнічасці. Яна паказвае, што У. Караткевічу сапраўды пад сілу шырокія, эпічныя палотны, аднак удалаю, завершанаю лічыць яе нельга. Гэта здарылася, мусіць, таму, што аўтар, перш чым узяцца за пяро, недастаткова прадумаў будучы твор. I таму зусім ненатуральна ў сюжэце паэмы спляліся эпізоды сямейна-бытавой драмы з меладраматычнай развязкай (Чаховіч — Ганна Львоўна — Лучко) і разварот уласна гераічнай тэмы, звязанай з подзвігам Чаховіча. Выйгрышнай для паэмы з'яўлялася менавіта гераічная тэма, і каб аўтар не абцяжарыў яе сямейна-бытавой гісторыяй, пытанне ўнутранага адзінства твора было б у значнай ступені вырашана.
Але не толькі ў гэтым пралічыўся паэт. Канфлікт, які ляжыць у аснове паэмы, па сваім характары псіхалагічны: паэт імкнецца паказаць духоўнае перараджэнне галоўнага героя. У дадзеным выпадку пераканаўчым яго вобраз мог атрымацца пры адной умове — пры паглыбленай цікавасці паэта да перажыванняў Чаховіча. Але такой цікавасці ў паэме няма. Паэт шырока апісвае ў ёй падзеі, карціны, а душэўны стан герояў тлумачыць ад сябе, ад аўтара. А вядома, што, не ўбачыўшы, не адчуўшы героя як жывога чалавека, на слова аўтару верыш вельмі мала.
У паэме «Слова пра чалавечнасць» многа светлых, харошых думак, многа пафаснай нянавісці да фашызму, да мяшчанства. Шкада толькі, што ўсё гэта не злілося ў ёй у адзіным пафасе цэласнага, па-мастацку завершанага твора.
Новы зборнік У. Караткевіча прынёс новае задавальненне ўсім тым, хто любіць паэзію і сочыць за ёю. У. Караткевіч даў нямала, а хочацца ад яго яшчэ больш. Хочацца перш за ўсё вершаў сучасных па духу, па матэрыяле і малюнку, хочацца большага!.. I ў гэтым зноў жа не што іншае, як праяўленне ўсё той жа чалавечай натуры!
Здарылася выпадкова так, што пасля выхаду маёй рэцэнзіі ў «Маладосці» я пайшоў да Веры Сямёнаўны, — прыйшоў і ўжо ўзняў руку пастукаць у дзверы яе кабінета, не цалкам прычыненыя, — о Божа! — пачуў за імі голас Рыгора Бярозкіна, голас высокі, пачуў і тое, што на высокай ноце Бярозкін даводзіў Веры Сямёнаўне, папракаючы яе за Лойкаву рэцэнзію на «Вячэрнія ветразі». Увогуле Рыгор Бярозкін быў выдатным крытыкам, уся літаратурная моладзь яго вельмі паважала, да голасу яго прыслухоўвалася, але сам Рыгор Саламонавіч быў не без залішніх амбіцый, у лідэрстве сваім рэзка не прымаў аспрэчвання ягоных думак. Я, як гэта ўжо відаць было вышэй, пры ацэнцы «Ветразяў» ніяк не згадзіўся са стаўленнем да Караткевіча як да паэта несучаснага, камінкова-архаічнага, а ці ж мог я ўхвальваць бярозкінскі разнос любай Веры Сямёнаўны? Вядома, не!.. Ухвальваць яго не мог увогуле і Уладзімір Сямёнавіч, і тое, як ён Бярозкіна не ўхваляў, адкрыта відно з ягоных лістоў гэтага часу да Янкі Брыля. У жыцці Караткевіча Бярозкін быў відавочным кан'юнктуршчыкам, не без відавочнай подласці, прыстасаванства, здрады чысціні эстэтычнасці, хоць сябе аж бяскрайне эстэцкім крытыкам лічыў.
Дарэчы, не ўважаў Рыгор Бярозкін Караткевіча і як крытыка, на першы ж яго артыкул з развагамі пра выяўленчыя сродкі паэзіі (у прыватнасці, пра рыфму), напісаўшы разгромны выпад. Можна сказаць, што вядучы крытык адбіваў Караткевічу ахвоту стаць яшчэ і крытыкам. Заставацца з духоўнай веліччу Сярэднявечча — не адбіў, не перабіў Караткевічавага паглыблення ў Таўрыду, у Эладу, і ўсё гэта пакажа трэці зборнік вершаў паэта «Мая Іліяда».
