author Таццяна ГАРЭЛІКАВА
title Журліва глядзелі вокны
genre Апавяданне

Званок быў ранні, яны яшчэ з Пецем ляжалі ў пасцелі. Яна з соннымі вачыма пайшла хуценька ў вітальню, уключыла навобмацак святло, падняла трубку і, нічога не паспеўшы падумаць, алёкнула.
— Добрай раніцы. Гэта Раман, — гучны адрывісты голас — голас чалавека, які даўно не спіць.
«Раман?» — здзівілася яна, але раздумваць не было як, і роўна сказала:
— Добрай раніцы.
— Там яшчэ бацькава хата стаіць? Ты яшчэ не прадала яе?
— Не, не прадала... Стаіць.
— Давай туды як-небудзь з'ездзім.
— Чаго ты надумаўся?
— Проста так.
— Ну... Давай з'ездзім, — сказала, не надта згаджаючыся сама з сабой. Па-першае, яны з Пецем два тыдні таму былі там, а па-другое... Ехаць з Раманам? Чаго раптам? 
— Я б і ў суботу гэту паехаў. Як ты — зможаш?
Субота будзе паслязаўтра. У яе, прадаўшчыцы, якраз выхадны.
— Давай у суботу, — сказала, ні пра што не паспеўшы добра падумаць. Мільганула толькі, што, калі яны ўдваіх з Пецем паедуць, то Надзька, дачка, адна застанецца, цяжарная, на дзевятым. Калі яе Віталік, ветрагон той, вернецца? Пайшоў упрочкі. Маладыя, а ніяк не зладзяць сабе гняздо. Не, хай Пеця, айчым Надзькін, дома будзе. 
— Дамовіліся, — пачула ў адказ і паклала трубку.
Ёй зрабілася непрыемна неяк на сэрцы. Неспакойна. Раман на пахаванне маці не прыехаў, а потым і бацьку, калі той памёр праз два гады, не правёў у апошні шлях, — чаго цяпер туды едзе? Пайшла на кухню, уключыла святло, пастаяла, выключыла святло, і ў вітальні таксама, пайшла зноў лягла пад бок да мужа...
— Хто гэта? — мармытнуў той.
— Аа... Брат, Раман. 
— Гэта той?.. — ён не дагаварыў, але яна зразумела, што муж падумаў. — Чаго ён? 
Яна сказала.
I абое сціхлі. Пеця зноў засоп, заснуў, а яна заснуць ужо не магла. Паднялася, пайшла на кухню, паставіла чайнік.
Гэта ж яна не бачыла роднага брата ажно... дванаццаць гадоў... I жыве ж недалёка — якіх сто кіламетраў... Тады, помніцца, быў красавік... Ужо дванаццаць гадоў мінула...
Яны тады з Іванам, першым мужам, купілі сабе легкавіка — радасці было!.. Ён як жывую істоту яго пагладжваў... Толькі не наездзіліся на той машыне — загінуў Іван. Ехаў адзін, быў галалёд. Як перажыла тое — адзін Бог знае... I якою зрабілася пасля пахавання — страшна ўспомніць... Захварэла. Вельмі захварэла.
Яна была тады якраз у водпуску. Была б на працы, стаяла б за   прылаўкам, — была б сярод людзей, яно б не так перажывалася тое гора. Але засталася адна, з малой дачкой, і яе скруціла. Апанавалі і страх, і жах, і паніка, і нейкае неўразуменне, і боль, і адчай, і так яны ў ёй спляліся, усе гэтыя перажыванні, што не належала самой сабе. Нейкім краем свядомасці разумела — трэба ў бальніцу. Але куды дзець Надзьку? Дзіця... Можна было б паехаць да бацькоў. Але бацькі ўжо нямоглыя, у іх сваіх болек пад завязку, маці ўжо і не ходзіць.
Яна патэлефанавала Рому:
— Прыедзь. Мне так кепска... Я не сплю. Прыедзь на машыне. Забяры мяне. Кепска мне дужа...
Брат нешта мармытнуў у трубку, быў нейкі незадаволены, але яна зноў папрасіла:
— Братка, знемагаю... Прыедзь, забяры. Можа, я ў вас акрыяю.. 
— Добра, прыеду, заўтра раніцай, — коратка ўздыхнуўшы, сказаў ён сцята і незадаволена.
Праўда, назаўтра раніцай і прыехаў.
— Што? — у парозе спытаўся. — Ты ж знаеш, як мая жонка гасцей любіць...
— Братка, родны, ратуй! — расплакалася яна. — Гіну...
Ён цяжка, не гледзячы на яе, уздыхнуў.
— Што ж, — сказаў глуха. — Паехалі.
Яны селі ўтраіх — і Надзька ж — у машыну. Паехалі. I дзіва — у машыне ёй быццам паспакайнела. Быццам апрытомнела. I бліснула ў   душы надзея: а можа, і выкараскаюся з усяго гэтага... Івана ўжо не паднімеш, а мне трэба жыць, гадаваць дзіця…
Брат сядзеў за рулём моўчкі, глядзеў наперад, на дарогу, але быў нейкі стрымана размашысты. Раптам спыніў машыну на ўзбочыне. Пасядзеў моўчкі за рулём і спытаўся, але не гледзячы на яе:
— А ты добра падумала? Ты ж знаеш маю жонку...
Як яна ведае яго жонку? Бачыліся колькі разоў... Ну, нелюдзімая яна нейкая... Насуперак усяму папрасіла:
— Мне перабыць дзень-два ў цяпле, у цішыні, сярод сваіх, каб з Надзькай хто пабыў... Я, мне здаецца, акрыяю...
Ён засоп носам.
— Добра, — сказаў, і машына зноў кранулася з месца. 
Далей ехалі моўчкі, і Надзька, малая, падшылася пад бок і маўчала, быццам і яна, дзіця горкае, нешта разумела...
Прыехалі ў райцэнтр — тут жыў брат, — здалося, хутка. Пакуль ехалі, Ліда не пазірала ў акно, не глядзела па баках, на дарогу, — была толькі сама з сабой, жахаючыся, як нетрывала ёй... Нейкі туман у вачах. Разбэрсана ўсё, не засяродзіцца.
Машына спынілася каля нейкай будыніны, заціх матор. Раман заварушыўся, выйшаў з машыны, пайшоў, ні слова не сказаўшы, да той вялікай аднапавярховай будыніны, а яны, маўклівыя, засталіся сядзець у машыне. I не зразумець, ці доўга сядзелі, але вось Надзька зірнула на маці, жаласна прамовіла, быццам нешта пытаючыся, на нешта спадзеючыся, адно слова:
— Маамаа?!
— Сядзі, дачушка, — сказала Ліда.
Не ўгледзела, як з'явіўся брат. Ён быў не адзін, з ім была ягоная жонка, — у шэрым халаце, з непакрытай галавой. «Гэта яна тут, у гэтым будынку, працуе, — зразумела Ліда. — Кладаўшчыца ці што…»
А братава тут жа расчыніла дзверцы ў машыне, нахілілася, рашуча сказала:
— Вылазьце!
Ліда паслухмяна вылезла з дачкою з машыны.
Стаялі каля машыны ўсе ўчатырох. Братава жонка з рукамі ў кішэнях халата, выцягнуты, як радавы перад камандзірам, брат, і Ліда, аціхлая, з дзіцем.
— Едзьце назад! Нам няма як браць вас да сябе. Мы на рабоце, — цвёрда сказала братава жонка.
Ліда паглядзела, напятая, на Рамана. Той стаяў моўчкі, з апушчанымі рукамі. Не глядзеў на Ліду.
— Тады падвязі нас хоць да чыгуначнай станцыі. Мы сядзем на поезд, — звярнулася да брата.
— Няма нам як, — тут жа сказала яго жонка. — I гэта не наша машына. Тут які кіламетр. Дойдзеце. Вунь дарога... У людзей, калі што, папытаецеся...
А брат маўчаў, ні слова не сказаў.
Ну, што тут не зразумела?
Ліда ўзяла за руку дачку, і яны абедзве пайшлі па красавіцкай з калюжынамі вуліцы. Пайшлі.
Ішлі. Доўга ішлі. Не помніла, як ішлі. Усё па нейкай адной дарозе. І быў халодны вецер. Але прыйшлі на станцыю. Купіла білет, селі ў цягнік. I даехалі неяк з малой Надзькай да Мінска. Дабраліся да свайго дома. Выйшлі з ліфта — і не зайшлі нават у сваю кватэру, пазваніла яна да суседзяў. Ёй тут жа адчынілі.
— Данілаўна... — прашаптала, ужо зусім быццам не памятаючы сябе. — Данілаўна, я зайду, кепска мне...
— Заходзь, заходзь, Ліда! Зайдзі, калі ласка. Ідзі сядзь... — павяла яе суседка ў пакой, пасадзіла на канапу. Ліда прылегла. Білася ў нейкіх дрыжыках...
— Можа, табе лякарства якое даць? — устрывожылася Данілаўна. Мітнулася на кухню, вярнулася назад з бутэлечкай і лыжкай.
— На вось табе валяр'янкі... Гэта ты наперажывалася так... Не перажывай, дарагая, яго ўжо не паднімеш...
Пачала хныкаць Надзька. Данілаўна дала ёй жменю цукерак. 
Лідзе было кепска. Яна чула і не чула, што казала Данілаўна. Білася ў нервовых дрыжыках...
Потым зайшлі ў кватэру людзі ў белых халатах, павялі з сабою. Яна толькі пачула Данілаўну:
— Дачка ў нас пабудзе, не хвалюйся...
I яна два тыдні праляжала ў неўралогіі...
Гэта было дванаццаць гадоў таму. З таго часу яны з Раманам і не бачыліся. Ён і не пазваніў нават ніколі... І сама яна... Як яму было званіць — што казаць?..
Цяпер у яе не было ніякіх пачуццяў да брата. Проста ўсё  выветрылася — і ўсё. Яна ні добра, ні кепска пра яго не думала — проста ніяк не думала. Быццам яго і на свеце не было. А ён во — аб'явіўся...
У суботу прыехаў роўна ў дзевяць. Як і абяцаў. Яна адчыніла дзверы — стаяў у лёгкай карычневай куртцы наросхрыст, у белай кепцы... Пастарэў...
— Заходзь, Раман…
Ён быў насцярожаны. Нейкі быццам вінаваты. Пераступіў парог, падышоў да яго Пеця, парукаліся, назваліся, і Пеця запрасіў:
— Праходзьце ў пакой.
— Не, не, не! — катэгарычна ўзмахнуў рукою брат, і Ліда заўважыла, што ён нейкі дужа неспакойны.
— Прайдзі, Раман, я хуценька збяруся. Можа, кавы…
— Не, не! — зноў узмахнуў той рукою. — Я пачакаю.
I застаўся стаяць у дзвярах. Пеця, нейкі разгублены, рушыў на кухню. Надзька не выйшла са свайго пакоя.
Ліда хуценька апранулася, узяла сумачку, кінула туды кашалёк з грашыма — і вось яны ўжо абое выйшлі з кватэры. У ліфце напружана маўчалі, але потым Раман сказаў:
— Замуж выйшла?
— Пяць гадоў ужо…
Белая машына стаяла каля пад'езда. Ліда памкнулася сесці на задняе сядзенне, але Раман сказаў, каб села наперад. 
Ехалі моўчкі, але бачыла яна, што бязрадасны Раман. Быццам і трымае сябе ў руках, але ці ж схавае боль у душы?
Дарога была амаль пустая, ніякай напругі за рулём, і дзякуй Богу хоць за гэта.
Ехаць было кіламетраў восемдзесят. На аўтобусе даўжэй, канечне, з аб'ездамі ды прыпынкамі гадзіны амаль тры яны звычайна калыхаюцца, але тут і за гадзіну, магчыма, управяцца...
— Як твая дачка? — парушыў маўчанне Рома. 
— А што дачка?.. Выскачыла замуж, у семнаццаць гадкоў, і яму семнаццаць толькі, дзеці яшчэ, і жывуць, як дзеці, — то сварацца, то мірацца...
— А я... Так сабе жыву... Упінаўся, упінаўся — ды й прыстаў... Каму ўсё гэта? Дачушкі мае... Усё стараўся, каб ім ды ім. А яны абедзве выйшлі замуж і абедзве развяліся. Вось так... — і твар у яго выцягнуўся. 
— Унукі ёсць? — асцярожна папытала Ліда. Тут яшчэ бойся папытацца — не дагодзіш, калі ён такі.
— Адна падкінула, з намі жыве, а ў большай — нікога... — сказаў, і ніжняя губа варухнулася ад крыўды. — З'ездзіла за мужам на Кубу, ды во вярнулася адтуль. Адна... А я гадаваў іх, стараўся, у адных штанах жыццё прахадзіў… Яшчэ й, спадзяваўся, лепш, чым у некаторых, — універсітэты ж паканчалі...
Ён быў такі несуцешны, што ёй захацелася пагладзіць яго па галаве.
Раман гаварыў нешта яшчэ пра жонку, і ўсё кепскае, кепскае...
— Я ж і не п'ю, і не палю, і не цягаюся абы-дзе... Грошы ўсе да капейкі — ёй... А яна ўсё круціць носам, папракае... Якіх-небудзь Хіміных курэй успамінае...
Ліда слухала яго, напятая. Не, яна нічога не будзе гаварыць яму пра яго жонку — ён з ёю жыццё пражыў, хай разбіраецца. Ёй наогул нічога не хацелася гаварыць пра яе — ёсць яна і няма яе...
Але было шкада Рому — брата. Як жанчына, яна разумела, што яму цяпер трэба гаварыць толькі добрае, недзе ён, відаць, моцна абшахнуўся, тут не толькі разведзеныя дочкі, тут нешта большае, калі такі змэнчаны... Аж перапоўнены нечым нядобрым. Нешта дужа ў жыцці, відаць, не ўдалося...
— Каб ты знала, з якім я боем сёння з дому вырваўся... Але рашыў: паеду — і ўсё тут. Не паглядзеў ні на што... Яна там ажно поўзала... — гэта, а пра каго ж яшчэ, пра жонку.
Ліда ўздыхнула. I хацелася нешта сказаць яму — але што ты тут скажаш?
Але ён ужо маўчаў — толькі пільна-пільна глядзеў на дарогу.
Думала, пазірала ў бакавое акенца і яна, і тут жа адзначыла, што канчаецца лета. Быў жнівень. Ужо й жоўты ліст убачыш, і палеткі вунь ужо не зелянеюць... Лета як і не было. За працай у вялікім універсаме свету белага не бачыш. Яшчэ і ў водпуску сёлета не была. У верасні пойдзе. Яно й там клопатаў будзе — Надзька ж (дай Бог, каб усё добра было!) народзіць...
— Давай мы, Рома, дзе спынімся ды булачку якую купім. Трэба ж там есці нешта, — сказала яна.
— А я ўзяў з сабою... Усяго ўзяў... — абазваўся Рома.
Даехалі моўчкі. Райцэнтр. На ўскрайку бацькава хата... Рома збавіў хуткасць, ехалі па вуліцы,  ціхай і бязлюднай, міма налепленых адна каля адной хат, міма катэджаў таксама, набудавалі іх тут, новых. Даехалі да скрыжавання, яшчэ якія дзве хвіліны — і яны каля свае хаты, але Рома раптам крутнуў руль налева. Сказаў:
— На могілкі спярша. Да бацькоў.
Ну, хай так. Паімчалі на другі канец райцэнтра.
Яна павяла яго да родных магіл. Дзве магілы, маці і бацькі, былі побач, адна агароджа. «Трэба неяк падфарбаваць, можа, каб да Радуніцы», — але не сказала нічога.
Рома зняў кепку з галавы і выцер ёю твар, скамечыў у руцэ.
— Ну што... — абазваўся праз нейкі час. — Праведалі. Буду знаць, дзе іхнія магілы. Цяпер буду знаць. Пойдзем.
Але не крануўся з месца.
— Пойдзем, — ціха сказала і яна, адкінуўшы рукой валасы з ілба. Але таксама стаяла нерухома.
Потым пайшлі.
Каля бацькавай хаты Рома стаяў, як утрапёны. Як хлапчук стаяў. Ведама ж, так даўно не быў тут. Аж і Ліда неяк па-новаму на ўсё зірнула. Журлівымі здаліся вокны ў хаце...
Суседка сядзіць на лавачцы, старэнькая баба Ядвіся, ёй ужо даўно, мусіць, за восемдзесят, пазірае на іх, і Ліда гучна, каб яна пачула, павіталася. Сказаў «Добры дзень» і Раман. Толькі ці пазнала яна Рамана? Надта ж узіралася...
Ліда адамкнула брамку, паволі зайшлі ў ціхі двор.
У хаце было ціха-ціха, нават муха якая на шыбіне не звінела. Няўжо ж, чалавечага духу няма тут... Колькі ўжо гадоў, як памёр бацька, — тры? Яна бывае тут з Пецем наездам... Усё як стаяла, так і стаіць, дзе ляжала, там і ляжыць...
Яна схамянулася.
— Вады з калонкі прынясі…
Пайшоў і праз хвіліну вярнуўся з пакетам:
— На, я тут усяго ўзяў...
Калі селі за стол, ён адкаркаваў крамную пляшку гарэлкі. Яна таксама ўзяла кілішак.
— Не перажывай так, Рома. І дочкі твае яшчэ замуж выйдуць. Маладыя, адукаваныя...
— А-а... — сказаў ён, і ў яго балюча бліснулі вочы. Ліда аж пашкадавала, што так неабачліва зачапіла яго.
Елі моўчкі. Неяк похапкам перакусіў Рома — і падняўся, пайшоў з-за стала.
Яна прыбрала посуд. Выйшла таксама з хаты. Рома быў у гародчыку. Колькі там таго гародчыка — як павярнуцца... Адны дрэвы стаяць, цень ад іх, і нічога на зямлі між дрэў не пасаджана. Рома хадзіў ад яблыні да яблыні... А яблык сёлета — голле да зямлі гнецца. Асабліва дзве вунь... I слівак сёлета будзе, зялёныя яшчэ, але шмат іх... Рома пайшоў у двор, прынёс адтуль нейкія палкі — пачаў падпіраць голле з яблыкамі. Быў нейкі вельмі старанны, увішны.
Потым, бачыла яна, узяў у паветцы з падстрэшша касу, пайшоў у гародчык. Яна пастаяла, паглядзела на Рамана, як ён старанна, аж неяк заюшана шахаў касою. Потым пайшла, запаліла ў калідорчыку газавую пліту, паставіла каструлю. Хай суп які зварыцца к вечару, — пачала парадчыць у хаце.
Калі выйшла з хаты, Рома стаяў ужо сярод двара, пазіраў на ліпу, старое дрэва, што расло каля штакетніку.
— Я садзіў! — сказаў, усміхаючыся. — Шчэ школьнікам...
Ён пачаў ужо ўсміхацца, гэта добра, падумала Ліда.
Потым Рома сядзеў на лаўцы пад акном. I яна да яго села.
— Што ты будзеш з хатай рабіць? Яна ж моцная яшчэ — можна добра прадаць. Гэта райцэнтр — тут каштуе!.. Я сам жыву ў райцэнтры — знаю... Калі будзеш прадаваць — я ад свае долі адказваюся, я тут  семнаццаць гадоў не быў…
— Не знаю, Рома, што з хатай рабіць. Можа, мы яшчэ з Пецем жыць тут будзем. Маладым кватэру пакінем, а самі сюды... 
— А-а, во як вы...
— Не знаю, як жыццё павернецца.
Ён пачаў гаварыць пра дзяцінства, юнацтва тут, у гэтай хаце, успамінаць розныя выпадкі, маці, бацьку ўспамінаць, яна слухала і таксама гаварыла, было што згадаць, і абое яны ўсміхаліся...
Ужо браўся прыцемак. Пашарэла на дварэ. Яны пайшлі ў хату, запалілі святло. Селі за стол. Павячэралі. Рома быў нейкі ўзрушаны. Не мог схаваць узрушанасць. Яна пасцяліла яму на ложку за грубкай, клапатліва, як маці, накрыла яго лёгкай коўдраю. I ён тут жа, як дзіця, прыціх, ды, мусіць, хутка і заснуў.
Назаўтра яны пачалі паціху збірацца ехаць назад, у Мінск. Рома быццам пасля доўгага, вельмі доўгага бяссоння добра выспаўся і выглядаў спакойным і нейкім надзіва лагодным. Быццам і не было таго ўчарашняга балеснага, прыгнечанага, змэнчанага Ромы. Так бывае іншы раз з надвор'ем: увесь дзень бушуе і лье, неба з зямлёю змяшалася — а назаўтра з рання такое чыстае неба, такая цішыня і так сонечна, прасторна... Быццам і буры той учора не было...
Рома завіхаўся каля машыны. Потым, спаважны, стаяў сярод двара. Павёў галавой, агледзеў, быццам па-новаму неяк бачыў, падворак, хлеўчык, зайшоў туды, пастаяў, выйшаў, на сухія дровы паглядзеў, што кастром ляжалі каля паветкі, — быццам убіраючы ў сябе ўсё наваколле.
Нешта рабілася ў яго душы.

author Таццяна ГАРЭЛІКАВА
title Было сумна-сумна
genre Апавяданне

Яна зараз прыедзе дадому і ляжа, канечне, спаць. Гэтая доўгая паездка аж вантробы, здаецца, выцягнула. Паўдня амаль, з самага ранняга рання на цягніках... перасадка за перасадкаю... Але на душы было спакойна. Валерыку, пяцігадоваму сынку, добра ў  дзеда з бабуляй. Ён і здаровенькі, і ўсмешлівы. Лапатунчык. I ад гэтага так радасна на душы. Спакойна, надзейна.
Яна выйшла з цягніка, і плынь пасажыраў панесла яе па доўгіх тунелях — але вось, нарэшце, і метро. Паехала. Потым былі два прыпынкі на аўтобусе і — дома яна. Зайшла ў сваю ціхую кватэру. Новую кватэру — яшчэ пахі ад розных фарбаў не выветрыліся. Якое шчасце! Яе з мужам пабудавалі за вялікія грошы, так доўга тыя грошы збіраліся, і банкаўскі крэдыт яшчэ ўзялі — і вось ёсць яна, кватэра! Свая! Свет зіхацеў ад шчасця... Хай сабе цяпер пустыя кішэні, вольны вецер гуляе, за душой ні долара, але гэта часова. Сцёпа, муж, каторы ўжо раз паехаў гастарбайтарам пад Маскву. Будаўнік, ён прывязе адтуль грошай — і будзе ўсё ў кватэры, як у казцы! Вось так!
А Валерык, сынок, хай лета пагуляе ў дзеда з бабуляй, у вёсцы — яму гэта будзе толькі на карысць. I басанож пабегае, і свету навакольнаму надзівіцца, і сырадой той яму на здароўечка пойдзе...
Так што спакойна і надзейна на душы. Вось толькі трохі стамілася... 
Прыняла з дарогі душ — ах, як прыемна! — і пайшла лягла ў пакоі на ложак. I амаль ужо заснула...
Ой, што гэта? Нібыта нехта яшчэ ёсць у кватэры?.. Хто тут?
Моцна забілася сэрца, яна падхапілася з ложка, без халата, у начной кашульцы, зазірнула ў  другі пакой… Там гаспадарыў суседскі сын — варочаў бялізну ў шафе...
— Ваня? Чаго ты тут?
Ваню таму гадоў дваццаць, ён вялікі, як мядзведзь, і вось уздрыгнуў, выскаліўся — і з ім зрабілася страшна... А раптам ударыць? Ці яшчэ што?..
Не, ён не ўдарыў. Моўчкі адскочыў ад шафы, выбег у вітальню, адчыніў дзверы — і няма яго...
А раптам вернецца зараз? Зрабілася страшна, і яна хуценька пайшла да тэлефона, набрала міліцыю...
Яны і прыехалі неўзабаве, два міліцыянеры. Коратка пераказала ім усё, яны хуценька пайшлі, а яна агледзела пакой — што ж ён, той Ваня, украў?
Не было відэакамеры, новага мабільніка, шкурак нутрыі, што на футра сабе купіла... Заручальныя пярсцёнкі зніклі...
Цяпер ён выскачыў з пустымі рукамі — значыць, зайшоў у кватэру другі раз...  Як ён сюды трапіў?
Зірнула на балкон — і ўсё зразумела: шкла ў балконных дзвярах не было... Выняў шкло... Значыць, праз балкон...
У дзверы пазванілі — яна адчыніла. Зайшлі два міліцыянеры. Сказалі, што злодзея затрымалі. Стаялі каля балкона, размаўлялі па рацыі, усё аглядвалі ды ўсё нешта гаварылі...
— А бацькі ў яго хто? — папыталі ў Вікі.
— Я добра і не ведаю. Будаўнікі, відаць. Тут, у гэтым доме ў асноўным будаўнікі жывуць...
— Яны цяпер дома?
— Не знаю.
Адзін міліцыянер пайшоў на выхад, за дзверы. А Віка ўспомніла... Калі яны засяліліся ў кватэру — суседзі ў сваёй ужо жылі. Яны, суседзі, былі вясёлыя, каля свае кватэры, адмыкаючы дзверы, здаецца, ніколі не былі маўклівыя — усё гаварылі і гаварылі, і голасна, і радасна... Аж яна, Віка, помніцца, нават сказала Сцёпу:
— Якія ў нас харошыя будуць суседзі!
— А ты іх ведаеш? — хмыкнуў Сцёпа.
— Яно ж відаць... Усмешлівыя...
— Ну і што, калі ўсміхаюцца... Пажывём — пабачым...
Яна на гэта нічога мужу не сказала, але суседзі ёй падабаліся. Мала што кажа Сцёпа...
У гэты час у кватэру зайшлі яшчэ два мужчыны ў цывільным, але Віка зразумела: таксама з міліцыі...
Яны пайшлі да балкона, пачалі там сваю справу рабіць — адбіткі пальцаў здымалі, ці што? Віка адступілася, каб не перашкаджаць.
Дзверы ў кватэру былі расчынены, вось зайшоў міліцыянер, але ўжо не адзін — з суседкай, Ваневай маці... Гадоў за сорак жанчына, з прыгожымі светлымі валасамі.
— Што ён тут нарабіў? — былі першыя словы суседкі. Твар сцяты і напалоханы.
Віка расказала ўсё. Суседка слухала, думала нешта сваё, нешта сваё яе непакоіла, вельмі непакоіла, яна ўжо вось аж злосная, і раптам сказала:
— I нашто было званіць у міліцыю? Пазванілі б нам у дзверы — і мы б самі, без міліцыі, разабраліся...
Можа, было б і так?.. Але ж яна, Віка, моцна тады напалохалася: перад ёю, безабароннай, мужчына, зламыснік — а раптам у ім успыхне звер?
Суседка моўчкі завярнулася і пайшла ад Вікі ў расчыненыя дзверы.
Каля ліфта, калі Віка выносіла смецце, стаяла суседка з мужчынам у цывільным. Яны пра штось горача гаварылі, Віка толькі пачула:
— ...але ж я не адзін — вы ж разумееце...
Убачыўшы яе, Віку, мужчына сціх, а суседка правяла яе вачыма да смеццеправода.
Віку непакоіла цяпер не міліцыя, якая гаспадарыла ў кватэры (міліцыя сваю справу зробіць) — а суседка. Чаму яна такая незычлівая? Хто вінаваты, што ў яе такі сын?
Праз некалькі дзён яна патэлефанавала ў ЖЭС — каб уставілі на балконе шкло. Прыйшоў чалавек, уставіў. Разлічылася.
— Мог бы гэта зрабіць і сусед ваш, бацька злодзея... — уздыхнуўшы, сказаў жэсавец.
Праз дзень Віку выклікалі ў міліцыю. Сказала на працы, што да чаго,   паехала туды. Знайшла вуліцу, двухпавярховы шэры будынак. Зайшла, спакойная і дзелавая, у сёмы кабінет. У пакоі каля сцен стаяла некалькі сталоў, і за кожным сядзеў чалавек. «Гэта ўсё следчыя», — падумала яна і сказала:
— Я да Савенкі.
— Я слухаю, — абазваўся чалавек з-за крайняга стала злева. Яна назвалася і ўважліва паглядзела на яго. Гэта быў высокі малады сімпатычны мужчына.
Ён з нечаканым халадком у голасе, неяк няўважліва, нават быццам непаважліва запрасіў яе сесці каля стала. «Чаму ён такі незычлівы? Нейкі вельмі незычлівы...» I яна, адчуваючы ў сабе нейкую незразумелую напятасць, села.
— Ну, расказвайце, — бясстрасны голас. — Я слухаю.
Яна ўсё і расказала — што выдумляць ці прыгадваць. Следчы, не перапыняючы, слухаў і нешта хуценька занатоўваў на паперы. Потым моўчкі дапісаўшы апошнюю фразу, сказаў:
— Тут усё з вашых слоў выкладзена. Распісвайцеся, — падсунуў ёй паперыну. — Вось тут, — паказаў пальцам. Яна, нейкая ужо нават нервозная — чаго ён такі з ёю? Быццам гэта яна ўкрала... — напісала, што ўсё запісана з яе слоў правільна, і, паставіўшы дату, распісалася. Не прачытаўшы напісанае. Яна нават зазлавала ўжо: «Быццам гэта я злодзей...» Суха развіталася ды пайшла.
Праз дзень ёй з міліцыі патэлефанавалі, мужчынскі голас папрасіў, каб прыйшла забрала свае рэчы — тыя, што ў яе ўкралі.
Адчуваючы, як гэта ёй непрыемна ўсё, паехала. Зайшла ў той жа самы кабінет, што і пазаўчора, — там зноў было некалькі, як яна зразумела, следчых, былі і наведвальнікі, і яе следчы таксама за сталом сядзеў. На стале каля яго ляжалі знаёмыя ёй рэчы: відэакамера, мабільнік, шкуркі нутрыі і два пярсцёнкі...
— Вось, забірайце, — не гледзячы на яе, паказаў рукою следчы. — Усе вашы?
— Мае, — сказала яна адно слова.
— Так што ўсё добра закончылася. Якія праблемы? — ён ужо нават усміхнуўся ёй, гэты следчы. Дзяжурная, канечне, усмешка, але ўсміхнуўся.
Яна моўчкі пачала складваць рэчы ў вялікі поліэтыленавы пакет і, запіхваючы іх, падумала: «Я ж іх сюды не прыносіла — чаму я павінна іх адсюль сама несці? Хай бы гэта зрабіў сусед Коля, бацька злодзея...» Але так яна толькі падумала, бо гаварыць гэтае не было каму — следчы ўтаропіўся ў свае паперы — яе ўжо побач з ім быццам і не было. Потым падсунуў ёй паперыну:
— Распішыцеся, што рэчы забралі.
Моўчкі распісалася.
Прывезла рэчы дадому. Распранулася. Уздыхнула. Было непрыемна на душы. Яна зрабіла сабе каву, бутэрброд. Трохі супакоілася. I потым зноў апранулася — трэба ж ехаць на працу, яшчэ рабочы дзень не скончыўся, толькі за поўдзень...
Выйшла са свае кватэры — стаяў у калідорчыку, адмыкаў свае дзверы Коля.
— Добры дзень, — сказала.
Коля неяк падцяўся ўвесь, аж быццам закалаціла яго.
— Мы ўсе грошы аддалі, у даўгі ўлезлі, каб толькі не пасадзілі сына! — сказаў раптам з нейкай непрымірымай злосцю. Яна адчула, што ён гатовы быў, каб толькі зачэпка якая, каб толькі яна яму не тое, што трэба, сказала,— гатовы быў нават ударыць яе...
I мільганула ў галаве: «Яшчэ й суда не было, а ён ужо ўсё знае...»
У ёй і цяпер не было ніякай помслівасці да суседзяў, ці да іхняга сына. І злосці ніякай...
Зайшла ў ліфт. Было толькі сумна-сумна. І неяк вельмі адзінока. Яшчэ тыдзень будзе на заробках Сцёпа. Здаецца, і грошы тыя не так ужо трэба — хутчэй бы ён прыехаў дадому.
