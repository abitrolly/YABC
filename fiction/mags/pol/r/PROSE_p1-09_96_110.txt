author Міхась ДАНІЛЕНКА
title Пах позніх грыбоў
genre Апавяданне

Часам чалавеку для шчасця патрэбна зусім нямнога, на першы погляд, нязначную падзею. Тое Іван зразумеў, калі напрыканцы снежня атрымаў з горада паштоўку. У ёй было ўсяго некалькі слоў: «Адчуваю сябе лепей. Спадзяюся сустрэць Новы год з вамі і Юзікам. Ларыса».
На паштоўцы мастак намаляваў казачнага дзеда Мароза з вялікай кайстрай. У Мароза былі заінелыя бровы, белая барада. Ён хітравата пасміхаўся і, здавалася, пытаўся: «Вы мяне чакаеце? Я хутка прыйду і прынясу вам светлыя спадзяванні, новыя радасці. А на расчараванні вы забудзецеся, быццам на дрэнны сон».
Іван адчуў, як часта забілася сэрца. Ён імчаў на матацыкле да лясной     дзялянкі, дзе высадзілі вясной дубкі. Каб не павыкопвалі лычамі дрэўцы дзікі, пасадкі абгарадзілі. Іван лоўка аб'язджаў карэнні на лясной дарозе і ўспамінаў апошнюю сустрэчу з Ларысай Іванаўнай, калі ездзіў адведваць яе ў бальніцы.
Калідоры там былі доўгія і светлыя. Юзік асцярожна тупаў побач з Іванам і шэптам пытаўся:
— А мяне пусцяць? Я ж без халата.
— Пусцяць, пусцяць, — супакойваў яго Іван.
— Ларыса Іванаўна вельмі хворая?
— Ну чаму ж вельмі. Сэрца ў яе пачало падводзіць.
— Падводзіць? — не зразумеў малы. — Чаму падводзіць? Мамка ж не жалілася на сэрца.
Гэта праўда: нябожчыца Жэня, маці Юзіка, ніколі не скардзілася на сардэчныя болі. Таму яшчэ больш недарэчнай і бязлітаснай здавалася яе смерць. Аднойчы летам Іван павёў малога на той Кацярынінскі бальшак, дзе старасвецкая струхлелая бяроза ўпала і забіла Жэню. На тым месцы тырчэў толькі спарахнелы пень. Іван дакрануўся да яго ботам, і пень рассыпаўся на дробныя друзачкі. Іван паклаў каля яго букецік палявых рамонкаў і валошак. На бліжнім дрэве шчабяталі птушкі. Высока ў небе, раскінуўшы крылы, плаваў каршун.
У наваколлі панавала ідылія і спакой. Не верылася, што бяроза прыдушыла ствалом і веццем чалавека, які прысеў на хвіліну адпачыць у яе ценю... Калі знайшлі Жэню, паштовая сумка ляжала каля веласіпеда. У той дзень не было ніводнага парыву ветрыку.
У палаце, дзе ляжала Ларыса Іванаўна, стаялі яшчэ тры ложкі. Іван адразу ўбачыў вялікія шчаслівыя вочы настаўніцы. Ларыса радасна ўсміхалася абодвум.
— Прыехалі? — запыталася яна. — Малайцы. Раскажыце, як дабраліся.
Яна прыкметна схуднела. Бальнічны халат быў прасторны, і настаўніца ў ім была вельмі ж падобнай на падлетка-шчыгла. Бачачы, як Іван сарамліва топчацца ля дзвярэй, Ларыса Іванаўна прыўзнялася на ложку і паказала на табурэт:
— Садзіцеся туды — будзе зручней. А ты, Юзічак, можаш прысесці да мяне на ложак.
— А можна? — запытаўся малы.
— А чаму ж не? Вы ж — мае госці.
Кудзеркі настаўніцы былі туга павязаны бялюткай, у сіні гарошак касынкай. Калі Ларыса Іванаўна ўсміхалася, сімпатычныя ямачкі паяўляліся на шчоках.
Іван ужо ведаў, што з радні ў настаўніцы быў толькі дзядзька — матчын брат. У яго яна і гадавалася. Мусіць, ці не першыя яны з Юзікам наведалі яе ў палаце.
— То вунь — наша Пятроўна, — кіўком паказала Ларыса Іванаўна на тоўстую непаваротлівую жанчыну. — Яна часцяком дэзерціруе з палаты і прыносіць нам то памідораў са сваіх градак, то агуркоў.
Пятроўна надзіва спрытна павярнулася да іх маладжавым тварам (з-пад хусцінкі выбіваліся зусім белыя валасы) і прызналася:
— Я ж жыву тут — зусім побач. Свой дом, сад, дзякаваць Богу. А цяпер гарод зусім без прыгляду застаўся. Я дык дзевачкам часта кветкі прыношу: каб не сумавалі.
— Цудоўная жанчына,— шапнула на вуха Івану Ларыса Іванаўна.
...На ложку ад акна ляжала яшчэ адна — худая жанчына. У яе пад вачыма цямнелі кругі. На бледным твары (а яна была ўжо сярэдняга веку) угадваліся сляды былой прыгажосці. Прывезлі яе з аддаленай вёскі, што стаяла на Прыпяці каля Турава. Жанчына часта дыхала і нешта шаптала сасмяглымі вуснамі.
Іван паставіў на тумбачку слоік мёду (прынёс яму сусед-пчаляр) і паклаў нізку сушаных грыбоў. Што ён мог прывезці іншае? Хіба толькі некалькі дзесяткаў яек ад уласных кур-нясушак? Па палаце разнёсся непаўторны тонкі грыбны пах. Пятроўна захоплена войкнула і прысела на табурэт каля свайго ложка.
— Грыбы? — падзівілася яна. — Ах, як даўно не чула іхняга паху. Можна патрымаць?
— А чаму ж не? — ажывіўся Іван. — Гэта мы з Юзікам і сушылі іх удваіх.
Ён расказаў, што малы вельмі любіў нанізваць капялюшыкі грыбоў на металічныя пруткі «па ранжыры» перад тым, як засоўвалі іх на гарачы пячны под: спачатку — маленькія, потым — большыя. А на канец насаджваў тугі — памерам ледзь не са сподак — грыбны капялюш з зеленаватым падбелам.
То былі познія грыбы. Калі выдавалася вольная хвіліна, Іван, каб развеяць сум, браў з сабой Юзіка, і яны ішлі па баравінах. Грыбы раслі сямейкамі пад высокімі соснамі. Часам трапляліся ў дубняках. Усе моцныя — на тоўстых, як таўкачыкі, ножках. Іван думаў: відаць, больш трапнага, як у Якуба Коласа, параўнання грыбоў з капытамі, чалавек не прыдумаў. Капелюшы ў іх цёмнакарычневыя, усё роўна як берэты ў казачных прынцаў. Юзік асцярожна падразаў карані, клаў у кошык чарговы грыб і прыгаворваў: 
— Ляжы, ляжы тут, маленькі. Хопіць па лесе разгульваць. 
Юзік пасля сартаваў грыбы, нанізваў іх — ужо маленькія — на шнуркі. Іван успамінаў той далёкі летні дзень, калі пайшлі з Юзікам у лес па каласавікі — першыя грыбы, — і сустрэлі там Ларысу Іванаўну. Як даўно тое было! Праз колькі дзён настаўніца раптам захварэла. Ледзь паспелі выклікаць машыну «хуткай дапамогі» да школы, дзе яна вучыла маленькіх пачаткоўцаў.
Цяпер вось яны прыехалі адведаць яе і бачылі, якой радасцю свецяцца вочы настаўніцы, калі тая глядзела на іх, на грыбы, што яны прывезлі з далёкага лесу.
— Папрасіць кухара — няхай згатуе іх хворым. Праўда, Пятроўна? — звярнулася настаўніца да паўнаватай жанчыны.
— А што? Праўда. Але ж шкада — не нанюхаемся ляснога водару.
Пятроўна заплюшчыла вочы. I адразу стала відаць, што жанчына гэтая шмат перажыла. Не толькі пабялелыя валасы на скронях сведчылі пра тое. Маршчынкі віднеліся на яе твары. Бездапаможна ляжалі на прыполе рукі з пакарэжанымі ад бясконцай працы пальцамі...
Даўно быў той дзень. А цяпер вось шафёр Алесь Мондрук, які адвозіў у цыстэрне малако ад кароў сяльчан на прыёмны пункт, прывёз Івану гэтую паштоўку. Пасля таго, як недарэчна загінула Жэня, паштальёна ў іх не было. Газеты і лісты прывозіў Мондрук, калі вяртаўся з цэнтральнай сядзібы. Заязджаў на пошту. Там яму перадавалі газеты і лісты.
Зусім мізэрная кропелька патрэбная, каб чалавек стаў шчаслівым. Мусіць, і была такой кропелькай паштоўка. «Спадзяюся сустрэць Новы год з вамі», — перачытваў зноў і зноў Іван словы. I радаваўся: Ларыса Іванаўна адчувае сябе лепей. Успамінаў, як хвалілася тады настаўніца ложкам, на якім ляжала. Гаварыла, быццам пра жывую істоту:
— Выраблены ў Германіі. Глядзіце, які ён зручны.
Яна нешта падкруціла каля ўзгалоўя, і ложак бясшумна апусціўся. Сапраўды, зроблена было ўсё для таго, каб чалавек мог зручней прылегчы, пачытаць кнігу, а то нават і ліст напісаць знаёмаму.
...Непрыкметна ляцеў час, і вось прыйшоў дзень, калі ў іхні дом Іван прынёс з лесу пушыстую ялінку. Ён у душы ганарыўся той дзялянкай, дзе некалькі гадоў назад пасадзілі елачкі. Зімой роўнядзь крыжавалі сляды лісоў і зайцоў. З высокіх дубоў на дрэўцы ў марозныя дні церушылася шэрань. Начамі на іх глядзелі з неба зеленаватыя ад стыні зоры.
— Вось табе, сын, ёлка, — сказаў Іван. — Цяпер будзем разам яе ўпрыгожваць.
— А Ларысу Іванаўну можна паклікаць? — падняў на бацьку вочы малы.
— Добра было б, — ціха адказаў Іван і адчуў, як трывожна застукала сэрца: а ці прыйдзе яна? Вунь колькі клопатаў у настаўніцы: трэба і навагодняе свята рыхтаваць, і новым песням дзяцей вучыць. Ды і ў вучобе падагнаць не пашкодзіла б: яна ж вунь колькі праляжала ў бальніцы.
Але Ларыса Іванаўна пад вечар прыйшла. Была яна падобная на снягурачку — у белым футэрку, вязанай шапачцы з пампонам і запунсавелым тварам. За руку яе трымаў шчаслівы Юзік. Гэта ён прывёў настаўніцу ад Алеся Мондрука, дзе яна кватаравала, да іх.
— Праўда ж, наша ёлачка прыгажэйшая? — пытаўся ён у настаўніцы.
— Праўда, праўда, Юзічак.
Настаўніца прысела перад хлопчыкам і пацалавала яго ў халодную шчаку.
А потым яны — усе ўтраіх — упрыгожвалі ёлку. На верх асцярожна надзелі бліскучы наканечнік з залатым шарам. На пушыстыя лапкі падвесілі серабрыстыя рыбкі, дырыжаблікі. Цераз усё дрэўца перакінулі бліскучы серпанцін. Прадбачлівая Ларыса Іванаўна паначэплівала камячкі ваты — падалося, што дрэўца прысыпаў снег.
Вечарам ёлка заззяла рознакаляровымі агнямі. А над наваколлем плыла ціхая казачная ноч. Месячык то вынырваў з-за лёгкіх воблакаў, то хаваўся за іх, і тады лёгкая смуга акутвала наваколле. Часам іскрынкамі ўспыхваў навокал снег. Рэдкія сняжынкі садзіліся на разгарачаныя твары. Можа, яны ляцелі яшчэ са старога года, але садзіліся ўжо ў новым годзе. I ўсё, здавалася, гаварыла: «Не грызіцеся! Будзьце шчаслівы, людзі! Няхай спакой і спагада будзе з вамі».

author Міхась ДАНІЛЕНКА
title Лара
genre Апавяданне

Непрыкметна надышла восень. З поўначы вецер пагнаў цёмныя хмары. Яны набухалі ад вільгаці, і кожны дзень з раніцы з іх церушыў надакучлівы дробны дождж. Па шыбах прывычна сцякалі ручаінкі, кроплі дажджу секлі ў твар, халодны вецер зрываў апошнюю лістоту з вярбы, што высілася над домам. Начамі старое дрэва паскрыпвала, а Ларысе Іванаўне здавалася, што яно стагнала — скардзілася на свой лёс. Урэшце чаму — скардзілася? Вясною і летам крона яшчэ кучаравілася; усыхаць пачалі толькі дзве ніжнія галіны. Вялізная буслянка на вярбе даўно апусцела. Толькі галубы-буркатуны яшчэ не пакінулі сваё ўтульнае месца ў буслянцы ды зрэдку ў сярэдзіну ламачча заляталі непаседлівыя вераб'і. У цэнтры гнязда пад шэрым небам пакалыхваліся дзве бадыліны. Мусіць, птушкі некалі занеслі туды насенне ад пустазелля...
Настаўніца прывыкла да сваёй новай сям'і — да Івана, Юзіка. Амаль кожную раніцу выпраўляла мужа на працу. Ён корпаўся каля матацыкла, а Ларыса Іванаўна загортвала яму ў газету пару звараных яек, лусту хлеба і кавалак сала з памідорам ці загадзя падсмажаныя катлеты. Іван не прывык да такіх клопатаў: першая жонка Жэня, якая так недарэчна загінула, ніколі не гатавала ніякіх прысмакаў — ехаў жа не на тыдзень і зусім блізка — у лес, што, лічы, падступаў да вёскі.
— Ты, Лара, хоць перад ляснічым мяне не сарамаць, — жартаўліва дакараў яе Іван. — Ніхто ж з леснікоў і тэхнікаў з сабою абедаў не бярэ. А ты мне напакавала столькі, быццам я сабраўся ехаць на Сахалін.
— А чаго ж тут саромецца? — падзівілася жонка. — Ды і навошта цалюткі дзень хадзіць напаўгалодным па лесе?
Пачаліся асеннія пасадкі, і Іван цэлымі днямі знаходзіўся то на гадавальніку, дзе выкопвалі дубкі і сасонкі, то глядзеў, як трактар на высечках праводзіў барозны для будучых пасадак. Дадому ён вяртаўся прыцемкам. Ларыса Іванаўна звычайна сядзела над вучнёўскімі сшыткамі, а Юзік ціха пасопваў на сваёй канапцы за напаленай грубкай...
Дзіўна павёў сябе хлопчык, калі Ларыса Іванаўна перайшла жыць у іх дом. Раней амаль не адыходзіў ад настаўніцы, глядзеў, як выпраўляе чырвоным чарнілам памылкі, хадзіў поруч з ёю ў школу (вучыўся ў першым класе). А цяпер Ларыса Іванаўна адчула: Юзік стараецца быць далей ад яе, цураецца. Нейкае адчужэнне, халадок паявіліся паміж ёю і хлопчыкам. Можа, падрастае? А можа, ніяк не можа забыць сваю маці? Зрэдку  Іван браў сына ў лес, разоў са два былі яны і на тым бальшаку, дзе струхлелая бяроза некалі насмерць забіла яго маці. Ларыса Іванаўна ў душы пакутавала, што Юзік аддаляецца ад яе, пазбягае, не можа па-дзіцячаму шчыра паглядзець ёй у вочы, калі ў пакоі заставаліся ўдваіх.
Яна не забылася, як у першую ж ноч, калі прыйшла ў Іванаў дом з немудрашчымі сваімі рэчамі, Юзік з-за грубкі раптам упарта заявіў:
— Буду спаць з татам.
— Але ж нам траім будзе нязручна, — гаварыў яму Іван.
— Хачу да таты.
Так і заснуў ён тады каля Іванавага боку — дыхаў ля яго пляча і нешта мармытаў у сне. А яны ціхутка ляжалі абое і шэптам перамаўляліся паміж сабой, прыслухоўваючыся да чуйнага дзіцячага сну.
Мусіць, толькі тады Ларыса Іванаўна і зразумела: нялёгкі груз узваліла яна на свае плечы. Што дагэтуль ведала пра Юзіка? Што — пра Жэню, яго маці? Яна старалася ўсяляк прыблізіць да сябе хлопчыка. Разам з ім ездзіла ў раённы гарадок падбіраць школьную форму, сумку для кніжак. Купіла набор добрых фламастэраў (Юзік прыахвоціўся маляваць). Але бачыла, з якім нецярпеннем чакаў ён, калі з лесу вернецца бацька. Юзік, як і Іван, называў Ларысу Іванаўну Ларай. Іван аднойчы папракнуў яго:
— Чаму ты мамкай яе не завеш?
Юзік апусціў галаву, колькі хвілін нешта чыркаў шарыкавай ручкай на аркушы паперы, а затым упарта адказаў: 
— Яна — Лара.
І ў школе на ўроках ён заўсёды так яе клікаў. I Ларыса Іванаўна ўрэшце змірылася з гэтым.
Дарэчы, усе вяскоўцы адразу палюбілі настаўніцу. У вольныя дні яна ездзіла ў вёску, дзе знаходзіўся цэнтр калгаса і была дзесяцігодка. Ездзіла на сваім веласіпедзе, які прыдбала, хоць Іван хацеў дапамагчы ёй грашыма.
— Навошта ты трацішся? — упікнуў. — Вунь у клеці пыліцца веласіпед, на якім Жэня развозіла пошту...
— Нельга, Іванка, — прытулілася да яго пляча Ларыса Іванаўна. — Няхай пакуль той ровар адпачывае.
Юзік, які прыслухоўваўся да іх размовы, прыціснуўся да Івана з другога боку.
— Не чапай, Лара, таткі, — нахмурыўся ён і пачаў адштурхоўваць жанчыну ад Івана. — Ён — мой.
— Канешне, твой, даражэнькі, — прысела перад ім настаўніца. — Я і табе куплю невялікі складны веласіпедзік.
— Не трэба ён мне, — надзьмуў вусны хлопчык.
— Не трэба, дык не трэба, — пераглянулася Ларыса Іванаўна з мужам.
У душы яе быццам патух агеньчык радасці, які разгараўся, калі прыйшла ў гэту сям'ю. Чаму жыццё такое складанае? I чаму цяпер ёй так цяжка? Толькі адзін Іван яе разумее і моўчкі спачувае жонцы.
У драўляным будынку, што стаяў крыху наводшыбе на цэнтральнай сядзібе, Ларыса Іванаўна, якой параіў гэта рабіць дырэктар, вяла гурток гісторыі роднага краю. Настаўніца расказвала дзецям пра Кірылу Тураўскага і Ефрасінню Полацкую, Льва Сапегу і Сымона Буднага, пра тое, як пачынаў друкаваць першыя кнігі Францыск Скарына. Паабяцала на наступны год звазіць дзяцей паглядзець Цар-дуб і Чырвонае возера, пабачыць ратушу ў Чачэрску.
— Вядома, калі праўленне калгаса выдзеліць нам на паездку грошай, — сказала яна.
— Гэта ўжо мой клопат, — падахвочваў яе дырэктар школы. — Будуць і грошы, і аўтобус будзе.
Дырэктар не траціў надзеі пераманіць Ларысу Іванаўну ў цэнтр, як ён казаў. Чаго настаўніцы сядзець у той маленькай школцы? А тут і кватэру калгас выдзеліць — вунь для перасяленцаў з чарнобыльскай зоны цэлую вуліцу новых камяніц узвялі, і Івану знойдзецца праца. Яна пакуль не згаджалася. Не падабаліся людзі ў гэтай вёсцы. Амаль на кожным кроку сустракала п'янчуг. Нярэдка каторы валяўся каля чахлых ясакараў у скверыку, дзе на бетонных плітах былі напісаны імёны тых, хто не вярнуўся з мінулай вайны. Ларыса Іванаўна паспела ўжо прыкіпець душой да вёсачкі, дзе жыла, да дзяцей, якіх вучыла, да Івана. Ды і мясціны навокал падабаліся. Вырасла, лічы, у горадзе, у якім жыў яе дзядзька, у сям'і якога і гадавалася. Паблізу пачынаўся лес. Сасновыя гаі чаргаваліся з дробналессем. Восенню цвіў верас, пахла медуніцай...
У дзядзькі яна не была даўно, і Ларысу Іванаўну непрыемна ўразіла, як змяніўся горад. Быццам ператварыўся ў вялізную барахолку. На кожным кроку прадавалі паношаныя транты, духі і зубную пасту. А вітражы крамаў і універмагаў адгарадзіліся металічнымі рашоткамі.
У той асенні дзень надвор'е перамянілася. Мусіць, усё ж наступала «бабіна лета». Хмары зніклі. Небасхіл расчысціўся, быццам яго падмялі. Сонца прыгрэла зусім па-летняму. У празрыстым паветры паплылі ўчэпістыя павуцінкі. Гэта пра такую пару, відаць, некалі пісаў паэт: «На ніцях белай павуціны прывозяць восень павучкі...». У душы настаўніца марыла паступаць на гістарычны факультэт універсітэта. Дыхалася лёгка і адчувалася, што яна яшчэ многае можа зрабіць. Можа растапіць і той лядок у Юзікавым сэрцы.
Сёння ёй трэба было ехаць на цэнтральную сядзібу — праводзіць заняткі з удзельнікамі гуртка. Абяцала расказаць ім пра бітву войскаў Багдана Хмяльніцкага з ворагамі, якія некалі прыйшлі на нашу зямлю. Баі былі амаль што ў гэтых мясцінах. Можна будзе ў выхадныя нават з'ездзіць туды — да Дняпра.
— I я з табой, — раптам падахвоціўся Юзік.
Ларыса Іванаўна ў душы абрадавалася. Але не падала выгляду.
— Але ж я магу затрымацца.
— Хачу з табой, Лара, — упарта паўтарыў хлопчык.
Ларыса Іванаўна пасадзіла Юзіка на скураную падушку, якую прадбачліва прымацаваў да веласіпеднай рамы Іван. Прывязала да багажніка сумку, і яны пакацілі па бальшаку.
...А ў той час, калі яны набліжаліся да вёскі, на гарышчы будынка, дзе звычайна збіраліся ўдзельнікі гуртка па гісторыі, ляжаў ачмурэлы ад выпітага сын трактарыста Восіпа — чатырнаццацігадовы бэйбус Гарык. У мінулым годзе яго вытурылі з прафтэхвучылішча, і Гарык бадзяўся па вёсцы як непрыкаяны. Па сутнасці, ён быў сапраўдны дэбіл. Калі надаралася — дасмоктваў пасля бацькоў бутэлькі, спрабаваў калоцца (шпрыц знайшоў у апусцелай шуфлядцы шафы). Восіп ужо не працаваў. Павёз неяк прадаваць макавую саломку ў Краснадар (Гарык ноччу састрыгаў галоўкі маку з градаў у навакольных вёсках). Але ў абласным цэнтры п'янага Восіпа міліцыянеры застукалі з недазволеным грузам на чыгуначным вакзале, і цяпер той сядзеў у КПЗ.
У Гарыка балела галава — здавалася, у скроні гупалі чыгуннымі малаткамі. Ён глядзеў перад сабой мутнымі вачыма, слухаў, як у сухім кляновым лісці, што некалі насыпалі на столь будынка, шкрабуцца мышы, і скрыгатаў зубамі. Успомніў, як у мінулы раз яго прагналі з пакоя, дзе шалахвостка-настаўніца, што кожную пятніцу прыязджала да іх, расказвала нейкія казкі. Спачатку Гарык хацеў сцягнуць яе веласіпед. Але настаўніца ставіла яго ў пакоі, дзе праводзіла заняткі, — чорт яго ўкрадзеш. Гарык рашыў адпомсціць па-свойму. Ён дапіў гарэлку, якую знайшоў дома ў буфеце пасля таго, як маці паехала ў раённы гарадок (збіралася да Восіпа — можа, возьмуць перадачу), і прыхапіў з сабою закручаны крышкай слоік газы. Здаецца, Гарык задрамаў, бо, калі праглуздаўся, дык пачуў: у пакоі гучаў размераны жаночы голас. Значыць, шалахвостка зноў тлуміць галовы гэтым дурням...
Гарык ціхенька злез з гарышча. Зазірнуў у пакой. Сонца ўжо садзілася — доўгія цені ўпалі ад будынка. Гарык убачыў праз падвоеныя рамы, як настаўніца нешта паказвае хлопцам і дзяўчатам на карце. Ён ціхенька падкраўся да дзвярэй, падпёр іх калом (яго прынёс яшчэ днём) і плюхнуў газу на сцяну...
Агонь шугануў адразу. Ларыса Іванаўна і тыя, хто слухаў яе пра бітву каля Лоева, не адразу пачулі пах гару. Толькі тады, як нехта крыкнуў: «Гарым!», яна спахапілася і кінулася да дзвярэй. Дужэйшыя хлапчукі і яна з усіх сіл напіналі плячамі, грукалі ў іх. Але дзверы не паддаваліся. (Ніхто, вядома, і ў думках не дапускаў, што іх знарок падперлі.)
— Выбівайце вокны! — крыкнула настаўніца.
Яна абматала жакетам руку і ўдарыла па раме. Але за першай была яшчэ і другая — дзябёлая — рама. Некалькі хлопчыкаў выскачылі з пакоя, куды ўжо набіваўся гаркаваты дым. Замест таго каб паклікаць каго з дарослых, яны прыпусцілі з усіх сіл уцякаць ад жудаснага відовішча. Языкі полымя абхапілі ўвесь дах. Шыфер пачаў лопацца — быццам стралялі з вінтовак. Як чырвоныя галкі, паляцела ў неба нейкае палаючае пакулле. Палова будынка занялася адразу.
Ларыса Іванаўна выскачыла праз акно, каб паклікаць каго на дапамогу. Але, як гэта часта бывае, у вёсцы на трыста двароў не было ніводнага багра, ніводнай бочкі з пяском. А пажарнікі ў раённым гарадку толькі тады забегалі, калі полымя паднялося высока над дахамі і яго ўбачылі з высокай вартоўні. Языкі паказаліся праз аконныя праёмы. Рухнулі ўніз кроквы, і тысячы іскраў шуганулі ў неба. Раптам Ларыса Іванаўна пахаладзела:
— Юзік!
Каля дома не было ні Юзіка, ні дзяўчынкі-пяцікласніцы, якая любіла распытваць настаўніцу пра каралеву Бону, што правіла  ў Рагачове. Настаўніца накінула на галаву жакет і кінулася ў акно. Два напаўп'яныя мужчыны, якія прывалакліся на пажар і глядзелі, як гудзе полымя, хацелі яе затрымаць.
Гаркавы, удушлівы дым не даваў дыхаць. Настаўніца адчула, што вось-вось упадзе. Навобмацак яна дабралася да апошняй парты (памятала — там сядзелі Юзік і дзяўчынка). Рукой абмацала два дрыжачыя цельцы пад партай і пацягнула да дзвярэй: іх нехта здагадаўся расчыніць. Нясцерпная гарачыня абхапіла Ларысу Іванаўну. Яна адчувала, вось-вось страціць прытомнасць. Нечыя рукі выхапілі ад яе дзяцей. А яна ўжо не мела сіл пераступіць парог...
...Калі выцягнулі з-пад абломкаў абпаленую, пачарнелую Ларысу Іванаўну, Юзік кінуўся да яе:
— Мама!
Але яна ўжо не чула яго.
... А Іван імчаў на матацыкле з лесу і толькі маліў Бога не разбіцца, каб у час прыехаць у вёску. Збоку мільгалі нівы, слупы, хаты, і ўсё злівалася ў суцэльную шэрую сцяну...

author Міхась ДАНІЛЕНКА
title Апошні абход
genre Апавяданне

Каля Мажэйкавай стражы дзікі паворсалі лычамі дзялянку перад маладым дубняком. Статак, па ўсім відаць, быў невялікі: дарослы сякач і дзесятак вясновага апаросу парасят са свінаматкай. Сляды ланцужком павялі ў бок Міхалёўкі, дзе некалі саджалі на вырубках маладзенькія сасонкі. Спачатку Міхайла хацеў быў прайсці па тых слядах, потым сам сабе ўсміхнуўся і махнуў рукой: навошта? Ён жа зараз, лічы, робіць свой апошні абход. Пазаўчора ў лясніцтве Зойка, якая сядзела ў прыёмнай ляснічага і лічылася сакратаркай, пад вялікім сакрэтам адамкнула перад Міхайлам шафу, паказала невялічкі транзістарны прыёмнічак.
— Гэта будзе вам падарункам, дзядзька Міхайла, — паведаміла яна і прыставіла палец перад курносенькім носам. — Толькі па сакрэце скажу: нікому не прагаварыцеся. 
— Ну што ты, Зойка! — ляснік насмешліва надзьмуў вусны. — Я, дарагуля, даўно здагадваўся... Ты яшчэ загад не друкавала?
Зойка спалохана прыўзняла бровы над падфарбаванымі вачыма і кіўнула на дзверы кабінета ляснічага. А Міхайла даўно чакаў, што яго вось-вось выправадзяць на пенсію. Яшчэ пасля той сасны, што спляжылі, як пасля выявілася, для пракуроравай дачы.
— Куды мне падзець, старому, гэты прыёмнік? — між тым услых разважаў Міхайла. — Ведаеш што, Зойка? Як толькі ўсё ўціхамірыцца, забудзецца, я яго табе аддам.
Шчокі ў дзяўчыны зачырванеліся. Яна аж замахала рукамі:
— Нельга, дзядзька Міхайла. Кажуць: даронага не дараць. Ды і з надпісам Іван Іванавіч дамаўляўся, каб у раённым гарадку ў гадзіннікавай майстэрні выгравіравалі спецыяльна для вас.
Міхайла жартуючы называў Зойку сваёй хрэсніцай: на работу ў лясніцтва яна прыйшла, калі ён у чарговы раз здаваў у канторы звязаныя за зіму мётлы. З таго разу (у лясніцтва Міхайла прыязджаў толькі, калі атрымліваў зарплату) ляснік з вёскі прывозіў дзяўчыне то прыгаршчы жоўтых арэхаў, то дзесятак яек, то нізку сушаных уюноў.
— I дзе ты іх толькі злавіў? — аднойчы пацікавіўся сам ляснічы Іван Іванавіч. — Гэта ж навокал амаль усё асушылі. Куды пазашываліся тыя ўюны?
Зоя ніякавата пунсавела. Але ад падарунку не адмаўлялася. Міхайла ведаў: жыла яна на маленькую зарплату, сталавалася ў далёкіх родзічаў у вёсцы, дзе знаходзілася лясніцтва. Казалі: была Зойка сіратой. Добра вучылася. Збіралася пасля школы паступаць у лесатэхнічны інстытут. Але не было каму дапамагаць, і яе ўладкаваў родзіч (ён рабіў тут тэхнікам-лесаводам) у лясніцтве.
Цяпер Міхайла ішоў да дробязей знаёмай сцежкай па сваім абходзе і думаў пра злашчасную сасну, пра просекі, якія ён рабіў тут за дваццаць з лішнім гадоў працы. Не адны боты знасіў, калі хадзіў па лясных дарогах і палянках, не адзін форменны пінжак. Неяк ляснічы пажартаваў:
— Шапка ў цябе, Кавалёнак, усё роўна, як толькі ўчора выдавалі. Нават цэшка над казырком не пацямнела. Можа, другой і не трэба? Зэканомім на адзенні.
— А я яе толькі па вялікіх святах на галаву адзяю, — усміхнуўся Міхайла.
— Якія ж гэта святы, калі не сакрэт?
— А такія, калі браканьераў у лесе не бачу. Калі прыжываюцца пасадкі на ўсе сто працэнтаў, захламленасці няма, прасвятленні на ўсіх дзялянках зроблены.
— Ну, ну, — чамусьці нахмурыўся ляснічы.
Мілайла ведаў: Іван Іванавіч недалюбліваў яго. Недалюбліваў за прамату, за востры язык, за тое, што не падхалімнічаў, як іншыя леснікі, перад начальствам. Калегі лічылі яго дзіваком. Паспрабаваў неяк нават забараніць адкрываць чарговы асенні паляўнічы сезон ва ўсім раёне.
— Ты ў сваім розуме, Кавалёнак? — накінуўся на яго пры сустрэчы Іван Іванавіч. — Хочаш, каб з нас уся вобласць смяялася?
Міхайла ведаў: ляснічы сам пры выпадку мог зваліць з хаўруснікамі лася ці дзіка без ліцэнзіі на адстрэл. Кавалёнак мог паклясціся, што і ласіху ў мінулым годзе падстрэлілі на дальнім балоце не без удзелу ляснічага і пракурора. Але паспрабуй дакажы, калі гэта — толькі падазрэнне. Кавалёнак тады пачаў пералічваць ляснічаму, чаму трэба забараніць паляванне. На нашай памяці зніклі сіваваронкі, пустальгі, слонкі, саракапуты, крутагаловы. Мала стала драчоў, івалгаў, салаўёў. Толькі вераб'ёў ніякае ліха не бярэ...
— Ці чулі вы, як пад вечар спявае перапёлка? — запытаўся Кавалёнак у ляснічага. Знарок сказаў «спявае», а не «крычыць».
— Не, не чуў. I што з таго? — вылупіў на яго пукатыя вочы Іван Іванавіч. — Пры чым тут паляўнічыя? Гербіцыдамі вунь ледзь не ўсіх пчол у раёне звялі. Дык, па-твойму выходзіць, і падкормліваць пасевы не трэба?
Кавалёнак ведаў: ляснічага не аспрэчыш. Той мог і сам пры выпадку ўварваць сабе і даць уварваць вышэйшаму за яго начальству, што сядзела ў раённым гарадку.
Цяпер Кавалёнак у ціхім одуме ішоў па лесе да дальняй дзялянкі, дзе колькі гадоў высадзілі дубкі. Дрэўцы амаль усе прыняліся. Міхайла ўспамінаў, як вясною ўпрошваў аднавяскоўцаў прыхапіць рыдлёўкі і ісці дапамагчы саджаць лес.
— На падводзе я падвязу вас туды, — паабяцаў Кавалёнак.
У вёсачцы дажывалі свой век адны нямоглыя ды нягеглыя — пенсіянеры ды хворыя. Міхайла ўгаварыў паехаць і жонку. Тая пабурчэла, пабурчэла, ды ўсё ж пагадзілася.
— Толькі ўсё роўна з вашай задумы, Міша, нічога не выйдзе, — сказала яна.
— Чаму?
— Ласі патопчуць. Дзікія свінні зрыюць.
— Не патопчуць і не парыюць. Вырастуць. Нашы з табою ўнукі ў тую дуброву па грыбы будуць бегаць.
Лёгка сказаць: «не патопчуць». Пасля Кавалёнак ледзь не да самых халадоў вазіў на дзялянку дрот, які адшукваў на пакінутых дворышчах (балазе такіх двароў у іх вёсцы было шмат) і рабіў загароджу. Дзе не хапіла дроту, прыбіў на ўкапаныя слупы тоненькія жэрдачкі. Вось цяпер і ішоў Кавалёнак да тае дальняй дзялянкі. Пад кірзавымі ботамі парыпваў снег. Ад дыхання шэранню запушыўся шалік і каўнер кажуха. Іней асеў на вейках.
У лесе стаяла старожкая цішыня. Зрэдку ад марозу, быццам стрэл, лопалася кара на дрэвах. Белымі стажкамі высіліся мурашнікі. Іх амаль усе ўзялі на ўлік старэйшыя школьнікі і разам з Кавалёнкам абгарадзілі. Міхайла ўздыхнуў, калі ўспомніў, як з юннатамі развешваў шпакоўні і сінічнікі на бярозах і дубах. Ведаў: леснікі і калегі цішком кпілі з яго: «Дзівак. На д'ябла тыя шпакоўні... Тут вунь загоніш машыну бярозавых дроў каму ў гарадку, дык можаш пасля месяц не прасыхаць ад гарэлкі». Каля дзялянкі з дубкамі слядоў дзікоў не было. Урэшце цяпер, здавалася, Кавалёнку было на гэта напляваць. Зойка папярэдзіла, каб заўтра з раніцы прыехаў у лясніцтва: будуць провады. Падарунак чакае ў шафе. Каня па законе павінен здаць разам з калёсамі і вупражжу ў лясніцтва — маёмасць дзяржаўная. Але сэрца шчымела, што цяпер быццам бы яго праца ўжо не была нікому патрэбнай. Хто будзе прыглядваць за дзялянкай? Ляснічы сказаў, што на першым часе тэхнік-лесавод. А пасля чакаюць нейкага завочніка з ляснога тэхнікума — маладога, хуткага на нагу хлопца. Кавалёнак, вядома, ведаў: не гады віною, што яго ледзь не сілком вытурваюць на пенсію.
Усё складвалася адно да другога. Колькі гадоў назад падаў быў на суд Кавалёнак на старшыню мясцовага калгаса, які знішчыў вывадак баброў. Так аберагаў тых баброў на Мажэйкавым азярцы ляснік... Павесіў на сцежках, што вялі да былой стражы (лясніцтва), таблічкі, дзе напісаў: «Праход забаронены: бабры».
А дзелавітыя насельнікі ладзілі сабе хаткі, рабілі плаціну — цягалі спілаваныя зубамі асінавыя цурбалкі. I вось у адзін з дзён нічога не стала. Старшыня сеткай злавіў старых баброў на шапку, а хвасты... — чуў Кавалёнак — прадаў знаёмым у Мінск...
— Не звязвайся ты з ім, — раілі лесніку. — Твая ж карова на калгаснай пашы ходзіць, ды і які кілаграм зерня для курэй хутчэй выпішуць, калі прамаўчыш.
Прамаўчаць? Ніколі! Міхайла падаў у суд. Разбіральніцтва цягнулася доўга — ледзь не ўсё лета. Кавалёнку абрыдла было ездзіць у раён на тыя пасяджэнні.
Прысудзілі старшыні заплаціць штраф. Але ён да таго часу даўно ўжо з'ехаў з раёна. Кажуць: добра ўладкаваўся недзе на Украіне. I цяпер, мусіць, пасміхаецца з яго, нягеглага дурня, які спрабаваў дабіцца праўды. А ён адчуў да ад'езду старшынёву «ласку». Аднойчы захварэў Кавалёнкаў вяпрук. Жонка наказала, каб прыехалі ветэрынары (Міхайла, як звычайна, прападаў увесь дзень у лесе).
Мінуў дзень, другі. Прайшоў тыдзень. А ветэрынары — носа не паказвалі.
— Чаго ж гэта яны? — недаўмявала жонка. — Раней, як толькі паклічаш, — адразу заглядваюць.
Кавалёнак маўчаў. Ён-то здагадваўся, чаго не ехалі ветэрынары.
Кабана давялося адвезці на санках і закапаць у глінішчы — здох...
У другі раз вясковая гавяда ўбілася ў калгасны ячмень (у вёсцы пасвілі па чарзе). Патраву зрабілі ўсе каровы, а палявод забраў цялушку Кавалёнкаў. Давялося плаціць штраф. Урэшце грошы перавялі з лясніцтва ў бухгалтэрыю калгаса.
— Чаго гэта яны: быццам аб'еліся блёкату, Міша? — ледзь не плакала жонка.
— Чаго? Помсцяць, галубка. Ніхто не хоча, каб праўда калола вочы, — адказваў Кавалёнак.
Жонцы ён не расказаў падрабязнасці таго, як злавіў старшыню, які разбурыў бабрыныя хаткі. А вось сыну і Любцы неяк прызнаўся. Дачка запярэчыла была, каб не звязваўся з тым злыднем. А ў сына загарэліся вочы:
— Правільна робіш, бацька. Лупцуй іх у хвост і ў грыву. Цяпер жа не тыя часы, што былі раней.
З месяц назад убачыў Міхайла свежаспілаваны пень сасны-насенніцы. Лесніка аж закалаціла. Пілавалі, відаць, умельцы: буйное пілавінне ад пілы «Тайга». Паблізу быў след ад грузавой машыны. Праз колькі дзён ствол тае сасны Кавалёнак убачыў на пілараме, што на цэнтральнай сядзібе іх калгаса. Адразу пазнаў па адметным надрэзе. Калі даўно рабіў падсочку жывіцы, у вастрыі яго разака была шчарбінка. I след на «ёлачцы» застаўся адметны, хоць баразёнкі амаль зараслі.
— Каму, хлопцы, дошкі пілуеце?— пацікавіўся ён у двух рабочых, што ўвіхаліся на пілараме.
— Хіба не ведаеш? Пракурору нашаму. Кажуць: дачцэ ў Гомелі дачу распачаў будаваць.
Кавалёнак адклаў усе справы і паехаў у лясніцтва. Калі расказаў ляснічаму, той, здавалася, ніколькі не здзівіўся.
— Ну што, калі сасна-насенніца? Ці ж у цябе клін сышоўся на той сасне? — сказаў ён. — Восень вялікая — шышак яшчэ назбіраеш. Школьнікаў можна падключыць.
— Але ж на такое дрэва грэх руку падымаць, — не здаваўся Міхайла. — I не выпісваў ніхто... Я так гэтага не пакіну.
Як і заўсёды ў такіх выпадках, Кавалёнак адчуваў: перад ім зноў вырастае нябачная бетонная сцяна. Паспрабуй прабі такую. Скардзіцца? Але каму падаваць такую скаргу? Пракурору, які, мусіць, даўно пафарбаваў аліфай дошкі з сасны на гомельскай дачы?
А яму не далі часу і паскардзіцца. Прапанавалі збірацца на пенсію. 
— Прапрацаваў ты, Міхайла Макаравіч, добра і шмат, — сказаў ляснічы. — Адпачні. Няхай маладзейшыя збіваюць абцасы ботаў аб сасновыя карэнні. А ты разводзь сабе маліну ці па грыбы хадзі.
— Дзе тыя грыбы? — горка ўсміхнуўся Кавалёнак. — Рыжыкаў ад вайны не бачыў. Белых груздоў — таксама. Падасінавікі і тыя звяліся.
— Не выдумляй, — перабіў яго Іван Іванавіч. — Вечна ты чым-небудзь незадаволены. Дровы табе ў бухгалтэрыі будуць па льгоце выпісваць: ты толькі Зойцы скажы.
...На сухадрэвіне з чачоткай застукаў у ствол дзяцел. З галін пасыпалася ўніз шэрань. Кавалёнак, бы заварожаны, глядзеў, як птушка лоўка пераскоквала зверху ўніз па ствале і выстуквала яго. Парахня сыпалася ўбакі, уніз падалі друзачкі.
— Лясны доктар, — у першы раз за гэты дзень усміхнуўся Кавалёнак. — Бач, шчыруе.
Уявіў будучую размову з жонкай і спахмурнеў. Ведаў, тая абавязкова скажа: «Ці ж я не казала табе, Міша? Не звязвайся з імі: бізуном абух не рассячэш. Цяпер вось як дзяцей далей вучыць будзем?»
Сын і дачка Кавалёнкаў — блізняты — займаліся ў педвучылішчы ў мясцовым гарадку. «Як вучылі, так і будзем вучыць, — адкажа жонцы Міхайла. — Можа, толькі менш абноў будзем купляць Любцы».
Урэшце не ў дзецях справа. Яны як-небудзь закончаць вучылішча, хоць сын не вельмі ахвоча кідаецца ў вучобу. Яго ў абход бы з сабой прывучыць. Можа, калі і лесніком стаў бы. Крыўдна, што справы, якія распачаў, давядзецца-такі пакінуць. Ці ж будзе ён змагацца з самім пракурорам? Цяпер і не дакажаш нічога — з заўтрашняга дня, лічы, пенсіянер. I на яго дзялянках будуць зноў грымець стрэлы. I па казулях, і па зайцах, і па дзікіх кабанах. Без ніякіх ліцэнзій. Цяпер браканьерам стане сапраўднае раздолле. А ляснічы на гэта будзе глядзець заплюшчыўшы вочы... Тэхнік-лесавод дык той у адкрыты рот глядзіць начальству. Каб мог, дык штаны прытрымліваў бы ляснічаму, калі той (цьфу, брыдота!) за вугал ходзіць.
Кавалёнак разгроб маленькі бугарок снегу. Пад ім на марозным паветры паказаўся кволенькі стволік дрэўца. Уласна гэта хутчэй было і не дрэўца — раслінка. Але Міхайла ведаў, як моцна ўпіліся карэньчыкамі ў зямлю, як з кожным годам будуць дужэць раслінкі, падымацца ўсё вышэй да сонца. Паблізу трэба будзе высякаць крушыннік: надта ж любіць ён рассяляцца на драбналессі.
Ляснік разагнуў спіну. Змёў з рукавоў кажуха сняжынкі. Перакінуў на правае плячо стрэльбу і сам сабе ўсміхнуўся: «Дарэмна ты, Іван Іванавіч, радуешся, — падумаў, — што вытурыў мяне на пенсію. Сумлення і законнасці ад мяне не адбярэш. I трапіцца яшчэ ў мае сілкі твой пракурор, і ты сам... Трэба толькі не забыцца прывезці заўтра Зойцы дзесятак чырванабокіх яблыкаў».
Прыгожыя яблыкі заўсёды радзілі ў Кавалёнкавым садзе — жоўтыя, бы воск — аж прасвечваюцца наскрозь, — чырванабокія «цыганкі» і пахучыя буйныя антонаўкі.

author Міхась ДАНІЛЕНКА
title Аляўціна Уладзіміраўна
genre Апавяданне

Той, хто ўпершыню сустракаецца з Аляўцінай Уладзіміраўнай, на першых парах палічыць яе ледзь не прыгожай. Светлаватыя валасы, у меру зграбная фігура. Жанчына гэтая ледзь пераваліла свой саракагадовы рубеж. Яна ветліва, стрымана ўсміхаецца. I толькі вочы-свярдзёлкі імгненна ацэньваюць чалавека: а чаго ты, нябога, сюды прыйшоў, ці ведаеш, што чакае цябе ў гэтым кабінеце?
У кабінеце ўстановы, дзе ўжо каторы год працуе Аляўціна Уладзіміраўна, упрытык стаяць два сталы. I два тэлефонныя апараты на іх. Толькі сяброўка, што сядзіць насупраць Аляўціны Уладзіміраўны, наглядвае (яна гаворыць «курыруе») за адным раёнам горада, а яна — за другім, створаным усяго якіх тры-чатыры гады назад.
Мастак Рыгор Даніловіч трапіў да Аляўціны Уладзіміраўны, калі яму пазванілі. Справа ў тым, што па просьбе Саюза мастакоў яму павінны былі перадаць майстэрню Лявончыка, які пераязджаў у Мінск і якому там выдзялялі і новую кватэру, і майстэрню. З папкі ён дастаў пашпарты, копію паперы, дзе кіраўніцтва Саюза прасіла паклапаціцца пра Рыгора Іванавіча — перадаць майстэрню Лявончыка. Бялявая жанчына (то была Аляўціна Уладзіміраўна) уважліва перагартала пашпарты.
— О, адразу, відаць, што адна сям'я, — паказала яна на аднолькавыя супервокладкі пашпартоў. — Іх некалі набыла для Даніловіча нявестка. — А чаму на гэтым няма такой вокладкі? — паказала Аляўціна Уладзіміраўна на пашпарт жонкі мастака.
— Ну, мая жонка трапіла тады ў няміласць да нявесткі, — пажартаваў Рыгор Іванавіч, — вось яна і не купіла ёй у кіёску такіх «корачак»...
Аляўціна Уладзіміраўна ацэньваючым позіркам акінула мастака. Вылінялы сіні берэт, старое дэмісезоннае паліто, рукі, на якіх яшчэ не адмыта фарба. «Дзед не ведае, па чым сёння на рынку кілаграм свініны», — сама сабе адзначыла яна і запыталася:
— Вы ўдзельнік Вялікай Айчыннай вайны?
— Так, — адказаў Даніловіч і падаў невялічкую зялёную кніжачку.
Аляўціна Уладзіміраўна ўважліва занатоўвала нешта з яе. «Мусіць, выпісвае дадзеныя з пасведчання», — здагадаўся мастак. Ён адчуваў, як у скронях пачынаюць рытмічма грукаць нябачныя молаты. Яшчэ тады, у маі сорак другога, пад Харкавам, калі з фашысцкага самалёта перад імі — трыма салдатамі — рванула невялікая бомба і нябачная сіла падняла Даніловіча, а потым гэхнула аб зямлю, пачалі абзывацца тыя праклятыя молаты. Калі быў маладзейшы, кантузія не адчувалася. А вось пастарэў і калі пачынаў хвалявацца, у скронях, і асабліва ў галаве, да болю, моцна стукалі тыя молаты.
— Дык вы што? Хочаце ўдваіх з жонкай атрымаць дваццаць адзін метр для майстэрні? — ускінула на Даніловіча вочы-свярдзёлкі жанчына.
— Але ж на гэты конт ёсць спецыяльная пастанова ўрада. Прынята яна яшчэ да вайны, — растлумачыў Рыгор Іванавіч. — Як мастак я маю права мець дваццаць метраў для працы.
Яму ўспомнілася, як даводзілася мясціцца з мальбертам на кухні, калі надараліся светлыя, прыгожыя дні, а ўнукі былі ў школе і дзіцячым садзе. Тады Даніловіч апантана працаваў. На яго палотнах, уласна кажучы, была адна тэма: жыццё і смерць. Вось праз зяленіва першай травы віднелася скурчаная рука забітага салдата. На ёй праступаў ужо тлен — жаўтаватая скура, пацямнелыя пазногці. А навокал упарта прабіваліся праз пласты зямлі, быццам вострыя шыльцы, першыя парасткі травы... А вось яшчэ адно палатно. Шырокі абсяг стэпу. На даляглядзе сінее неба. Сонца яшчэ не паднялося з-за гарызонту. I ў тым баку, дзе яно павінна вось-вось паказацца, угадваюцца чорныя злавесныя кропкі — нямецкія самалёты. Над гэтай карцінай Даніловіч біўся не адзін год. Пачынаў пісаць. Нават ламаў пэндзлі (іх цяпер нельга было нідзе купіць, а спекулянты прадавалі па вельмі высокай цане), потым эскізы закідваў. Яны месяцамі пыліліся на шафе ў яго пакоі. Затым надыходзіў зноў нейкі дзень, імгненне, і Рыгор Іванавіч імчаўся ў кухню, даставаў мальберт. I пісаў, пісаў, аж пакуль у галаву не пачыналі невыносна балюча малаціць цяжкія молаты. Яму не ўдаваліся выразы твараў нашых салдат. Яны ляжалі — галава да галавы — у стэпе і з жахам паглядалі на тыя ледзь прыкметныя кропкі, што вось-вось толькі паявіліся там, дзе павінна было ўзысці сонца...
Аляўціна Уладзіміраўна, вядома, не ведала аб гэтых пакутах мастака, аб тых бяссонных начах, калі ён быццам бачыў цалкам усю сваю яшчэ не напісаную карціну. Ды, па праўдзе кажучы, для яе гэта было нешта далёкае і незразумелае. Яна прыкідвала, што вось нарэшце як-небудзь адвяжацца ад гэтага сіваватага ў берэце наведвальніка і пабяжыць праз дарогу, дзе якраз прадавалі яблыкі. Буйныя, чырвоныя. Здаецца, польскія.
Але яна, не спяшаючыся, перапісала ўсе дадзеныя з білета мастака, які паслухмяна паказаў Даніловіч. Час яшчэ быў: знаёмая прадаўшчыца адважыць Аляўціне Уладзіміраўне колькі кілаграмаў і без чаргі...
— Ну што ж, — сказала, аддаючы пашпарты. — Мы вам паведамім. Тэлефон ваш у нас ёсць.
...З таго дня для Даніловіча пачаўся, калі можна так сказаць, новы этап жыцця. Кожны дзень, як на працу, ён збіраўся і ехаў то ў райвыканкам, каб узяць даведкі, што нідзе не працуе, а знаходзіцца на пенсіі, то ў жыллёва-эксплуатацыйную кантору. Аказваецца, галоўнага яму Аляўціна Уладзіміраўна не сказала: каб атрымаць майстэрню Лявончыка, у жыллёвым аддзеле свайго райвыканкама трэба было стаць на чаргу. Цікава, што прыёмныя гадзіны ў многіх аддзелах былі амаль у адны дні. Скажам, начальнік ЖЭКа ўпарта не падпісваў даведкі, бо ў яго быў непрыёмны дзень. А ў загадчыцы аддзела ўліку і размеркавання жылля ў райвыканкаме было ўсяго некалькі прыёмных гадзін — у сераду і чацвер.
Аднойчы, збіраючыся на свой чарговы «абход», Рыгор Іванавіч узяў з сабой у выканкам першакласніка-ўнука.
— Пойдзем, Паўлік, паглядзіш, колькі мы напладзілі за восемдзесят гадоў бюракратаў, — сказаў ён.
Пакуль Даніловіч чакаў у калідоры, калі падыдзе яго чарга, малы забаўляўся — ляпаў вечкамі стулаў.
— Сціхні ты, — ушчуваў яго дзед.
А калі потым ён выйшаў на вуліцу з душнага калідора (у суседнім калідоры ля дзвярэй двух кабінетаў тоўпіліся бабулі і дзяды з мыліцамі і кульбамі — там быў райсабес), Паўлік з непасрэднай дзіцячай наіўнасцю запытаў:
— Дзед, а чаму гэтыя бюлякляты, як ты кажаш, на высокіх абцасах?
— А ліха іх ведае, мой дарагі. Відаць, туфлі для іх даражэй, чым людзі, што вунь прэюць у духаце пад дзвярыма.
I чамусьці ўспомнілася Рыгору Іванавічу сімпатычная Аляўціна Уладзіміраўна. Можна б, вядома, пакуль яшчэ ёсць сілы, напісаць яе партрэт. Ды як перадаць бяздушша гэтай чыноўніцы, яе чорную душу? Урэшце, ніхто такую карціну і купляць не захоча.
З неба ціха падаў першы ў гэтай восені снег. Даніловіч вёў за руку ўнука і расказваў яму казку аб тым, як некаторыя сняжынкі так і далятаюць да зямлі чысцюткімі крышталікамі, а іншыя цямнеюць, робяцца звычайнай гразёй.
— А ці хутка ты, дзеду, атрымаеш тую сваю майстэрню? — перабіў яго расказ Паўлік.
Рыгор Іванавіч на хвіліну прыпыніўся. Услухаўся ў ледзь улоўны шэлест снегападу і адказаў:
— Калі дажыву, мой дарагі. Ты ж сам бачыў, колькі бегае па калідорах бюракратаў на высокіх абцасах...
Куды адлятае душа
Ц  ыркуль і Чыгунная Галава ляжаць на пагорку, усыпаным мінулагодняй ігліцай, пад высокай сасной. Вершаліна дрэва пачынае ўсыхаць: у голлі, калі няма паблізу людзей, дражняцца сойкі. Але сёння людзі былі (сасна расце каля могілак). Сядзелі за дашчатым сталом: мінула якраз 40 дзён, як не стала сябра Цыркуля і Галавы — Яўхіма Корбуця. Тут і ладзілі па ім «саракавіны».
Усе даўно з кладоў разышліся, а гэтыя двое ляніва варочаюць, як жорнамі, сківіцамі: даядаюць і дапіваюць тое, што прывезлі з горада на памінкі дзве Корбуцевы дочкі.
— Кажуць, на саракавы дзень душа нябожчыка трапляе ці ў пекла, ці ў рай, — гаворыць Цыркуль. — Як ты думаеш: куды апосталы прапусцяць Корбуця?
Чыгунная Галава дажаваў кавалак вяндліны, скасавурыўся на астатак віна ў пляшцы, задумаўся.
З дупла сухадрэвіны выглянула жаўна, а потым схавала галаву з чырвонай шапачкай у выдзеўбанае дупло.
Навокал панавала цішыня і спакой. Чуваць было, як недзе далёка-далёка кувала зязюля.
Цыркуль і Чыгунная Галава — мянушкі. Некалі Адам — цыбаты, худы мужчына — меў сям'ю ў горадзе. Было двое дзяцей (цяпер у іх ужо свае сем'і.) Але спіўся, пакінуў працу. Жонка вытурыла, і Цыркуль (так клічуць яго ў вакольных вёсках) перабіваецца выпадковымі «заробкамі» — на шклянку сівухі ці віна.
Меў імя і Чыгунная Галава. (Яна сапраўды ў яго была падобнай на піўны кацёл.) Зімой і летам Міхайла хадзіў без шапкі, ніколі не прастуджваўся. На падпітку хваліўся:
— Мая галава як чыгунная. Ніякая трасца яе не бярэ.
Міхайлу часцяком клікалі проста — Чыгун. Ён таксама лічыўся бамжом. Прыбіўся ў вёску аднекуль з-за ракі. Спачатку пасвіў арцельны статак. А пасля, як гавяда (трыста галоў) патравіла пасевы ў суседнім саўгасе (Чыгунная Галава спаў, нібы забіты, пасля чарговай выпіўкі; заатэхнік ледзь раскатурхаў), Міхайлу звольнілі «па чыстай». Часам вясною дапамагаў удовам засаджваць іх соткі.
Чыгунная Галава пачэсвае не стрыжаныя, з пацярухай касмылі. Нешта думае, потым адказвае:
— Не веру я ні ў пекла, ні ў іншае жыццё. У рай — тым больш.
— Дык жа на пахаванне Яўхіма дочкі папа з Лоева прывозілі. Малебен цэлую гадзіну служыў. А той ад гарэлкі сканаў. Ссінеў увесь на суседавых хаўтурах.
— Ну і што? Які таму ўгатаваны рай? — пярэчыць Чыгунная Галава. — Хіба не ведаеш, колькі пакраў калгаснага аўса, калі сеялі?
— Ну, не кажы, — не пагаджаецца Цыркуль і выцягвае на пагорку даўжэзныя ногі ў атопках. — Не сваё ж ён браў, дык і не залічваецца.
Абодва нейкі час думаюць, і Цыркуль спрактыкаваным рухам разлівае рэшткі віна. Нос у яго доўгі, не раўнуючы, бы сашнік у плузе. А ў МіхайлыЧыгуна — бульбінай. Насы падобныя на пераспелыя слівы — шызаватыя, з чырвоным адценнем.
Жаўна, мусіць, асмялела: людзі пад сасной сцішыліся, быццам задрамалі. I птушка пырхнула з вяршыні на суседняе дрэва — туды, на могілкі.
Калі Цыркуль дапіў рэшткі віна, умомант адключыўся. Рука з адстаўленай шклянкай замерла ўбаку. Вочы заплюшчыліся. Чыгун ведаў гэтую сябраву схільнасць і таму працягваў глядзець у неба і раздумваць, куды трапіць Яўхімава душа.
Вялікі рыжы мураш паторгаў вусікамі каля рэшткаў віна на шклянцы, затым узабраўся па жылістай Цыркулевай руцэ таму на твар. Чыгун ляніва скасавурыў вока і падзівіўся: Цыркуль ляжаў якраз на мурашынай дарожцы — тут яны густа снавалі: мусіць, паблізу быў іхні мурашнік. Аднак прадубленую сябраву скуру, відаць, не праціналі і мурашыныя ўкусы. Ён спаў як ні ў чым не бывала і нават пачаў прывычна ўсхрапваць.
«Калі б мурашкі мелі душу, — раптам падумалася Чыгуну, — дык абавязкова б Бог накіраваў іх у рай. Бач, чамусьці мітусяцца, валакуць у сваё жытло сухія сасновыя іголкі, розныя травінкі». I ён яшчэ раз падзівіўся, што гэтыя маленькія стварэнні не кусаюць Цыркуля.
«А можа, і ён праведнік?» — прыйшла недарэчная думка. Але Чыгун ад яе адмахнуўся, як ад дакучлівага авадня.
Між тым Цыркуль спаў. I сніўся дзіўны сон. Быццам яго душа (маленькае воблачка, сатканае нібы з туману) прыпынілася над аркай-вясёлкай. Мужчына ўвесь у белым (твару Цыркуль чамусьці не мог разгледзець) запытаўся ў яго:
— Перад тым, як прапусціць цябе, божы чалавек, у рай, хачу табе даць паспытаць эліксіру жыцця.
— «Якога ліксіру?» — хацеў быў запытацца Адам-Цыркуль, але прамаўчаў: баяўся, што прыме яго апостал Павел (ён здагадваўся нейкім чуццём, што то быў ён) за якога недарэку.
— Колькі вып'еш, чалавеча, эліксіру?
У руцэ апостала блішчэла ладная кварта. Спачатку Цыркуль хацеў папрасіць, каб Павел напоўніў яе да краёў тым «ліксірам», ды ўспомніў, што сябра яго ад празмернай прагнасці «загавеў» на суседавых хаўтурах. Таму папрасіў у апостала:
— Дайце мне трохі, каб не смылела душа.
Піў Адам той «ліксір» і дзівіўся прыемнаму смаку. Да таго ніколі такога пітва не ўжываў. Часцей куляў у нутро шклянкі з «чарнілам». «Не дзіўна: у гэты рай пруць напралом, мусіць, усе, каму толькі захочацца», — падумалася яму.
А потым раптоўна знікла і вясёлка-дуга, і белая постаць апостала. Ды і Цыркулева душа, відаць, зноў усялілася ў яго грэшнае цела, і ён, пасопваючы, спаў і не зважаў на мурашоў, якія снавалі туды-сюды па яго руках і нагах...
