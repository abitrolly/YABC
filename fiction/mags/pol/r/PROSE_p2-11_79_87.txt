author Міхаіл НІКІЦІН
title ЧУЮ ГОЛАС…
genre Апавяданне

Светлай памяці дзеда М. М. Міхайлава, які загінуў у баях за Радзіму

Дызель-цягнік Смаленск — Спаск-Дземенск, раўнамерна тахкаючы коламі па стыках рэек, адмерваў кіламетры, нетаропка набліжаючыся да Ельні. У гэты гарадок на Смаленшчыне ў паўпустым вагоне і ехаў маўклівы пасажыр, на выгляд якому можна было даць гадоў пяцьдзясят — пяцьдзясят пяць. Ён сядзеў ля акна і ўважліва ўглядаўся ў краявіды, што праплывалі міма. Была ранняя восень. Малюнкі наваколля павольна змяняліся адзін за адным. А былі яны такія: і неабкошаная, парыжэлая, палеглая трава ў лагчынах, што часам падступала амаль да самай чыгункі; і старое, цёмнае лісце лясоў, якія раптам выбягалі з-за пагоркаў; і шэрыя, скасабочаныя хацінкі «неперспектыўных» вёсак, што былі раскіданы сярод яшчэ неўзараных палёў, якія месцамі расцілаліся амаль да самага далягляду; і свінцовыя стужкі і стужачкі рэк і рачулак ля мастоў, што трапляліся на шляху.
Пасажыр ехаў у Ельню, каб наведаць магілу бацькі. У пахавальнай, якая мелася ў сына (сям'я салдата атрымала яе ў канцы вайны), было напісана, што камандзір мінамётнага разліку гвардыі чырвонаармеец Мікіта Міхайлаў загінуў 6 жніўня 1943 года «…у баі за Сацыялістычную Радзіму, адданы воінскай прысязе, праявіўшы мужнасць і гераізм». Таксама паведамлялася, што ён пахаваны ў вёсцы Шыміна Ельнінскага раёна Смаленскай вобласці.
«Камандзір мінамётнага разліку, — думаў сын. — А ў мірным даваенным жыцці бацька быў зусім цывільны чалавек, звычайны настаўнік адной з тысяч сельскіх сямігодак вялікай краіны. Тады, як кажуць людзі, што шмат пражылі на свеце, было, па іх меркаванні, сапраўднае брацтва».
Так, яго бацька да вайны працаваў настаўнікам у Паволжы. Адтуль у канцы зімы сорак другога года ён і пайшоў на фронт, пакінуўшы сваю вясковую хату, а ў ёй напаўсляпую маці, ціхую, сціплую жонку і чатырох сыноў — адзін пад адным. Развітаўся з маці, жонкай, малымі і пайшоў, як аказалася, назаўсёды…
У вагоне было ціха, і ніхто і нішто не перашкаджала мужчыну думаць пра сваё… Але доўга, занадта доўга, так выпала, збіраўся Генадзь Мікітавіч наведаць тыя мясціны, дзе загінуў бацька, каб знайсці там яго магілу і пакланіцца ёй.
Спачатку, як бацька пайшоў на фронт, сям'і без яго было вельмі цяжка. Старэйшы Генадзеў брат Васіль, ледзь скончыўшы сямігодку, стаў працаваць у калгасе, каб дапамагчы маці гадаваць малых. І сам Гена, праўда, пасля вайны ўжо, як толькі атрымаў атэстат сталасці — таксама пайшоў на свой хлеб: вучыўся, а вечарамі працаваў, разгружаў вагоны.
Увогуле з самых малых гадоў, як ён сябе помніць, Генадзь марыў стаць лётчыкам, але ж… (Над іх вёскай да вайны праходзіла паветраная траса, кожны дзень над хатамі праляталі самалёты і нават дырыжаблі. Ляталі яны і ў вайну, і пасля.) Неба тых часоў не было «пустым», як пісалі злосныя публіцысты канца васьмідзесятых, яно вабіла і цягнула да сябе многіх юнакоў і дзяўчат, абуджала ў іх самыя светлыя мары на будучае.
Марачы пра неба, хлапчук Гена зрабіў з вучнёўскага сшытка альбомчык, у які перапісваў вершы і песні пра лётчыкаў. Любімыя творы ён аздабляў уласнымі малюнкамі. А адкрываўся той альбомчык знакамітым вершам Янкі Купалы «Хлопчык і лётчык», якім некалі зачытваліся дзеці і ў яго, Генадзевай, школе ў далёкім Паволжы. Аднак яго марам не наканавана было спраўдзіцца: медыцынская камісія ў раённым ваенкамаце выявіла, што па стане здароўя Генадзь не можа вучыцца на лётчыка: павышаны артэрыяльны ціск. Яго нават у армію па гэтай прычыне не ўзялі. Гэта было, як крах усяго: як жа так?.. Няўжо я наогул ні да чаго не здатны?..
Упарты хлопец не здаваўся. Ён паступіў у Кіеўскі геолагаразведачны тэхнікум. Чаму менавіта туды? Хацелася як можна бліжэй быць да мары: з кніжак і газет Генадзь ведаў, што геолагам даводзіцца шмат лятаць на самалётах і верталётах. Вучыцца давялося не на геолага, а на геафізіка. Каб стаць геолагам, трэба дасканала адрозніваць адценні колеру — тады не зблытаеш горныя пароды: аказалася, што хлопец не так добра як трэба, успрымае колеры.
Геафізіка, як вызначыў для сябе Генадзь, справа таксама вельмі важная ў геолагаразведцы. Геафізікі з дапамогай спецыяльных перанасных прыбораў-гравіметраў выяўляюць карысныя для людзей падземныя анамаліі і разломы. Тут колер не мае значэння — трэба ўмець назіраць і лічыць…
Пасля тэхнікума яго размеркавалі ў Паўночны Казахстан. Там працаваў гадоў з пятнаццаць, ажаніўся з дзяўчынай-смалянкай і, як кажуць, уладкаваўся на сталае жыццё: атрымалі ў адным рабочым пасёлку якую-ніякую кватэру, нарадзіўся сын. Але потым Генадзя перавялі шукаць нафту ў Беларусь. Пасялілі пад Мінскам, у базавым пасёлку мясцовай геафізічнай экспедыцыі.
Увогуле гэты пераезд з аднаго канца Саюза ў другі для сям'і быў неабавязковым. Генадзю толькі прапанавалі ехаць працаваць у Беларусь (можна было адмовіцца), але параіўшыся з жонкай, вырашыў, што едуць. Беларусаў усюды любілі. У Казахстане — таксама. Яны дапамагалі там падымаць цалінныя і залежныя землі, добра працавалі, вызначаліся зычлівасцю. Да ўсяго, Беларусь — бліжэй да Смаленшчыны, дзе загінуў і пахаваны бацька. Так што…
Маці і браты засталіся жыць у Паволжы (маці памерла незадоўга да Генадзевага пераезду ў Беларусь, пахавана там, дзе жылі). Сям'я шмат гадоў не ведала, дзе бацькава магіла. Урэшце Генадзь вырашыў: пераеду ў Беларусь, абавязкова адшукаю бацькаву магілу...
І яшчэ: чуў, што ў Беларусі геолагам шмат даводзілася лятаць, асабліва геафізікам. Часцей за ўсё верталётам. Чуў таксама, што верталёты садзіліся там на невялічкія сухія астраўкі сярод палескіх балот, пакідалі на тых астраўках геафізікаў, якія потым пехатой ішлі ад выспы да выспы, часам па амаль непраходных балотах, па пояс у мешаніне з лёду, вады і гразі — рамантыка!..
Так яно ўсё аказалася і на самай справе.
Дзе толькі не пабываў Генадзь за гады працы ў Беларусі: Азарычы, Столін, Брагін, Нароўля, Лельчыцы, Давыд-Гарадок… Палюбіў гэтую зямлю, яе людзей. Жыццё ладзілася, атрымаў у Мінску добраўпарадкаваную трохпакаёвую кватэру, нарадзілася дачка. І на працы ўсё ішло ладам.
Блукаючы з гравіметрам сярод беларускіх балот і лясоў, Генадзь Мікітавіч часцяком натыкаўся на сляды мінулай вайны і прывозіў дамоў сыну знойдзеныя паржавелыя і амаль цэлыя гільзы ад вінтовачных патронаў, абрыўкі кулямётных стужак і нават асколкі снарадаў і гранат, тлумачыў, што гэта такое, які жах яны неслі ў вайну людзям. Расказваў і пра тое, колькі мірных людзей тут загінула. Таксама казаў, што на вайне загінуў дзядуля, і што некалі яны павінны адшукаць яго магілу.
Амаль у кожнай беларускай вёсцы, дзе даводзілася бываць, Генадзь Мікітавіч бачыў брацкія магілы са сціплымі помнікамі. Часцей за ўсё гэта былі цагляныя, атынкаваныя і пабеленыя абеліскі з чырвонымі зоркамі наверсе, або гіпсавыя, пафарбаваныя серабранкай фігуры смуткуючых воінаў, часам жанчын і дзяцей. На некаторых помніках былі мармуровыя, металічныя ці гіпсавыя дошкі з прозвішчамі пахаваных, на іншых — толькі надпіс: «Вечная памяць героям, якія загінулі ў баях за свабоду і незалежнасць нашай Радзімы!» Там, дзе былі прозвішчы, часам сустракаліся прымацаваныя да тынкоўкі помнікаў керамічныя медальёны з фотаздымкамі, якія, напэўна, прывозілі сваякі загінуўшых воінаў.
Адзін з фотаздымкаў асабліва крануў сэрца Генадзя Мікітавіча. На фота быў адлюстраваны даверлівы, з радаснай усмешкай твар хлопчыка гадоў васьмі-дзесяці, а пад ім подпіс: «Лейтэнант М. С. Пятроў (1923—1944)». Мусіць, ніякага іншага здымка гэтага воіна ў яго сваякоў не было…
Кожны раз, калі Генадзь Мікітавіч бачыў гэтыя брацкія магілы, ён успамінаў бацьку і са скрухай думаў: мабыць, ляжыць недзе ў невядомай мне смаленскай вёсачцы пад такім жа абеліскам-пірамідкай, чакае, калі наведаю яго. А я — не іду…
Чаму да гэтага часу Генадзь Мікітавіч не адшукаў, не наведаў бацькаву магілу? За працай, клопатамі часу неставала?.. Далёка Смаленшчына?.. Не ведаў, дзе канкрэтна пахаваны?.. Усё гэта так, але не трэба апраўдваць сябе. У пахавальнай жа дакладна сказана, каля якой вёскі знайшоў апошні прытулак бацька.
Хаця, зрэшты, прычыны былі. Першая — пахавальную давялося адразу, як яе атрымалі, аддаць у райсабес, каб маці за бацьку налічылі пенсію. Калі аддавалі, то не здагадаліся тады запісаць, у якім месцы пахаваны бацька: запомнілі толькі, што недзе на нейкай невядомай, далёкай Смаленшчыне.
Толькі праз шмат гадоў пазней, калі Генадзь ужо жыў у Беларусі, ён папрасіў брата Васіля, што застаўся жыць у роднай вёсцы, наведаць ваенкамат, куды з сабесу перадалі пахавальную, і даведацца дакладна, у якім раёне і якой вёсцы Смаленскай вобласці бацькава магіла.
Але здарылася нешта незразумелае: ці брат памыліўся, ці работнікі ваенкамата, у лісце Васіль пісаў, што згодна з афіцыйнымі звесткамі іх бацька пахаваны нібыта ў раённым цэнтры Шумячы Смаленскай вобласці. Шмат часу пайшло ў Генадзя Мікітавіча на перапіску з Шумяцкім ваенкаматам, адкуль яму ўпарта адказвалі, што сярод воінаў Чырвонай Арміі, пахаваных у раёне, яго бацька не лічыцца.
Неяк, уважліва разгледзеўшы карту Смаленскай ваеннай аперацыі 1943 года, сын зразумеў, што бацька, які загінуў 6 жніўня, не мог быць пахаваны ў Шумячах, — райцэнтр вызвалілі ў канцы верасня. Тады Генадзь Мікітавіч напісаў у ваенкамат на радзіму, папрасіў, каб усё ж удакладнілі, дзе загінуў і дзе яго магіла. Праз нейкі час ён атрымаў адказ, у якім паведамлялася, што згодна з архіўнымі звесткамі бацька забіты ў баі і пахаваны каля вёскі Шыміно Ельнінскага раёна.
Здаецца, цяпер усё было вядома і можна было б ехаць. Але Генадзь Мікітавач ведаў, што ў 1947—1951 гадах адбывалася масавае перазахаванне астанкаў загінуўшых воінаў з розных аддаленых месцаў у брацкія магілы больш-менш буйных населеных пунктаў. Таму ён не вельмі спадзяваўся, што магіла яго бацькі каля вёскі Шыміно захавалася. Ды і самой вёскі магло ўжо не быць — пасля вайны многія з іх не адрадзіліся, а некаторыя зніклі ўжо ў мірны час, як неперспектыўныя — жыхары перасяляліся ў больш буйныя.
Генадзь Мікітавіч, не марудзячы час, напісаў у Ельнінскі райваенкамат, папрасіў, каб удакладнілі, ці былі перазахаваны астанкі Мікіты Міхайлава, а калі былі, то куды?
Адказ прыйшоў нечаканы: «У спісе тых, хто загінуў на тэрыторыі Ельнінскага раёна Ваш бацька Міхайлаў Мікіта Міхайлавіч не лічыцца. Для ўвекавечвання яго памяці дашліце, калі ласка, копію паведамлення аб яго гібелі…»
Засмучаны і ўжо амаль страціўшы надзею, Генадзь Мікітавіч зноў напісаў у ваенкамат на радзіму, каб прыслалі копію той пахавальнай. Неўзабаве атрымаў тую копію і неадкладна накіраваў яе ў Ельнінскі ваенкамат. Адтуль прыйшоў ліст, у якім паведамлялася: «Ваш бацька… перазахаваны на воінскія могілкі № 1, якія размешчаны ў гарадскім скверы гор. Ельні. Імя бацькі ўвекавечана ў памятным альбоме за № 8268…»
Цяпер можна было ехаць. Але яшчэ з год нешта перашкаджала: то тэрміновая работа не адпускала, то хатнія справы… І раптам сталася так, што адкладаць паездку ўжо не было куды…
У тыя вясну і лета Генадзь Мікітавіч адчуваў, што яму ўсё цяжэй і цяжэй хадзіць з важкім гравіметрам у руцэ па балотах, лугах, хмызняках, палях. Адчувалася, што сілы паступова пакідалі яго. І справа, здаецца, была не толькі ва ўзросце. Яго ўсё часцей адольвалі хваробы: то прастуда даймае, то галава баліць, то ціск, то… Але найбольш стаў назаляць кашаль, ды нярэдка амаль нясцерпны боль сціскаў сэрца. 
Вельмі не любіў Генадзь Мікітавіч бываць у дактароў. Раней, калі што балела, лячыўся народнымі сродкамі. Калі дапамагала, калі само праходзіла. Спрабаваў самаходзь лячыцца і зараз. Але чамусьці ніякія адвары траў не дапамагалі. Урэшце адчуў — трэба ісці ў паліклініку. Якраз сталася так, што як заўсёды пасля шматдзённай працы без выхадных, як казалі, «в поле» выпала некалькі дзён адгулаў.
Прыйшоўшы ў паліклініку, Генадзь Мікітавіч спадзяваўся, што пажылая жанчына ўчастковы ўрач Наталля Іванаўна, да якой наведваўся гады ў рады, агледзеўшы яго, як і раней, скажа, што ў яго прастуда, або звычайная ангіна, прапіша якія лекі. Але агледзеўшы ягонае горла, заўсёды лагодная Наталля Іванаўна нечакана спахмурнела. Узяўшы Генадзя Мікітавіча за руку, нібы малое дзіця, моўчкі павяла ў кабінет да галоўнага ўрача — маладога яшчэ хударлявага чалавека ў акулярах. Той толькі глянуў у горла хворага і таксама спахмурнеў… На стол лягла паперка-бланк, ручка галоўнага ўрача хутка забегала па ёй. Крыху памарудзіўшы, доктар працягнуў паперку Генадзю Мікітавічу, спрабуючы вымавіць спакойна (але адчувалася, што словы даюцца яму вельмі цяжка):
— Генадзь Мікітавіч, гэта накіраванне на абследаванне ў анкалагічны дыспансер. Нічога страшнага няма, але хай вас на ўсялякі выпадак правераць. Нешта мне не падабаецца ваша горла…
«Анкалогія!» — гэтае жудаснае слова нібы маланкай працяло ўсю істоту Генадзя Мікітавіча. Ён ціха падзякаваў галоўнаму ўрачу і пайшоў з паліклінікі. Пакуль ішоў і ехаў дадому, шмат пра што перадумаў. Успомніліся некаторыя знаёмыя, якія памерлі ад гэтай страшнай хваробы: быў чалавек і няма… Шукаў прычыны сваёй хваробе, калі яна сапраўды ў яго ёсць. Чарнобыльская трагедыя?.. У той час ён працаваў у адным раёне, недалёка ад станцыі… Дык жа і раней паўсюль паміралі людзі ад анкалогіі… Але што б там ні было — трэба змагацца за жыццё..
Падыходзячы да дому пачаў супакойваць сябе думкамі, што не трэба панікаваць: ніхто пакуль не ведае, якая ў яго хвароба, зрэшты, ўрачы проста страхуюцца. І яшчэ: ад анкалагічных захворванняў цяпер не ўсе паміраюць — медыцына развіваецца.
Перад дзвярамі кватэры Генадзь Мікітавіч, рэзка ўзмахнуўшы рукой, нібы адагнаў прэч кепскія думкі, сказаў сам сабе: «Усё будзе добра». Але разам з гэтым прамільгнула: «Трэба неадкладна ехаць да бацькі, бо можа здарыцца...»
Згодна з накіраваннем, ён павінен быў з'явіцца ў анкадыспансер праз два дні, на трэці. Значыць, трэба ехаць заўтра ўвечары, каб паслязаўтра быць у Ельні, а затым наступнай раніцай вярнуцца ў Мінск.
Генадзь Мікітавіч жонцы пра магчыма страшны дыягназ не сказаў. Калі спытала, што ў яго, нібы абыякава кінуў: «Ат, звычайная прастуда». Але сказаў, што паколькі ў яго ёсць адгулы, выкарыстае іх зараз, пакуль яшчэ не наступілі халады — паедзе на магілу да бацькі.
Жонка насцярожылася, сказала, што ўсё ж трэба падлячыцца, а потым яны паедуць разам. Але, хоць нялёгка было пераканаць яе, што ехаць трэба яму аднаму менавіта цяпер, а потым, калі адшукае магілу бацькі, калі з'явяцца чарговыя адгулы, лепш вясною, паедуць разам і возьмуць сына — хлопец хоча ведаць, дзе магіла дзядулі (пра накіраванне ў анкадыспансер ён, вядома, нічога ёй не казаў).
І вось ён едзе на магілу да бацькі… Перад самай Ельняй пачаўся моцны лівень. Па аконным шкле цяклі ручаі вады, за некалькі метраў нічога нельга было ўбачыць. Генадзь Мікітавіч зябка паціснуў плячыма, успомніўшы, што ў яго няма з сабой парасона, а з верхняга адзення — толькі лёгкі восеньскі плашч і на галаве — кепка. 
Але яму пашанцавала. Калі цягнік спыніўся насупраць аднапавярховага будынка вакзала ў Ельні, лівень аціх, перайшоўшы ў звычайны, спорны дождж. Разам з іншымі нешматлікімі пасажырамі Генадзь Мікітавіч прабег ад вагона да адчыненых дзвярэй вакзала, увайшоў у залу чакання. Тут ён перачакаў непагадзь, пацікавіўся раскладам цягнікоў на Беларусь. Але трэба спяшацца: за суткі два дызель-цягнікі ў адзін накірунак і два ў другі. Так што сёння яму абавязкова трэба вярнуцца ў Смаленск. З раскладу вынікала, што на ўсё яму да зваротнага цягніка адводзіцца нейкіх чатыры гадзіны. Што ж, відаць, хопіць і гэтага.
Дождж скончыўся, хто ведае, ці надоўга… Нізкае, шэрае неба цяжка навісала над зямлёй.
Ад вакзала да цэнтра горада трэба было ісці пехатой, мусіць, з кіламетр. Але Генадзю Мікітавічу не прывыкаць: мабыць, за гады працы зямны шар абышоў… Да таго ж, хваляванне, якое ахапіла яго з таго моманту як ступіў на ельнінскую зямлю, здаецца, надало яму сіл, забыўся пра хваробу…
Ён ішоў і думаў пра тое, што вось па гэтых вуліцах некалі, у маладосці, хадзіў яго любімы рускі паэт Міхаіл Ісакоўскі, чые вершы Генадзь Мікітавіч можа гадзінамі чытаць на памяць, спяваць яго песні… Тут, на гэтай зямлі, недзе на подступах да Ельні апошні раз бачыў свет яго бацька… На гэтай зямлі ён і знайшоў вечны спачын…
Сын таксама думаў пра тое, што, відаць, не кожнаму, далёка не кожнаму з сірот загінуўшых салдат наканавана ведаць, дзе і як загінулі іх бацькі, дзе пахаваныя. А ён, Генадзь Мікітавіч, пра свайго, урэшце, тое-сёе даведаўся…
Сталася так, што побач з яго бацькам ваяваў адзін знаёмы мужчына з суседняй вёскі. Таму чалавеку пашчасціла вярнуцца дадому жывым. Неяк, адразу пасля вайны ён расказваў жонцы і дзецям свайго баявога таварыша, як усё было…
«Наша пяхота ішла ў атаку, а я быў у пяхоце, — казаў той чалавек. — Мінамётчыкі, як заўсёды, цягнулі за намі мінамёты, каб, калі мы пойдзем у атаку, падтрымаць нас сваім агнём».
А далей у памяці Генадзя застаўся такі ўяўны малюнак: немцы страляюць, але пакуль непрыцэльна, бо адлегласць між нашымі і імі яшчэ досыць вялікая. Той чалавек, пехацінец, з вінтоўкай у руках, ідзе ў атаку, абганяе мінамётчыкаў і раптам заўважае свайго земляка. Імкнецца да яго… «Мы нават не паспелі перамовіцца словам, — казаў былы пехацінец, — як Мікіта ўпаў, схапіўшыся рукой за грудзі!» Мабыць, гэта была куля, бо пра выбух сведка нічога не казаў…
Ельня — гарадок невялікі, у большасці сваёй драўляны, аднапавярховы. Толькі ў цэнтры стаяць старыя двухпавярховыя камяніцы. Генадзь Мікітавіч яшчэ здалёк прыкмеціў высокі абеліск, які ўздымаўся над гарадскім скверам. Хутчэй, хутчэй туды!..
Так, так, гэта той гарадскі сквер, які яму патрэбны. І гэта тут! Праўда, абеліск з чатырма сімвалічнымі скульптурамі воінаў пад ім, стаіць не на вайсковых могілках, а побач з імі. Самі ж могілкі — гэта два строгіх, як салдацкія шарэнгі, рады брацкіх магіл з аднолькавымі шэрымі бетоннымі надмагіллямі, на якіх — белыя мармуровыя дошкі з прозвішчамі пахаваных. І скульптура салдата з непакрытай галавой, з каскай на згібе левай рукі… Салдат нібыта прыйшоў сюды наведаць палеглых у баях таварышаў… 
Колькі іх тут? Ніхто дакладна не ведае. Адны кажуць, што дваццаць тысяч, іншыя — што сорак. Двойчы, у 1941 і 1943 гадах, на гэтай зямлі ішлі жорсткія і ўпартыя баі.
Уражаны помнікам, Генадзь Мікітавіч, сціснуўшы ў руцэ шапку, доўга стаяў перад ім, то ўглядаючыся ў мужны, задуменны твар скульптуры воіна, быццам хацеў убачыць у ім напаўзабытыя абрысы бацькавага твару, якога запомніў маладым, то чытаючы на пастаменце надпіс, то зноў уздымаючы вочы на скульптуру…
Тут, ля абеліска, ён быў адзін. Недзе ў небе нізка праплывалі і пагрозліва закручваліся шэрыя аблокі, але тут, на зямлі, ветру не было, ні адзін лісток на дрэвах, якія абступілі помнік, не варушыўся. Было ціха-ціха… І раптам гэтую цішыню ўскалыхнуў нейкі пранізлівы, жалобны звон…
Генадзь Мікітавіч здрыгануўся, паглядзеў навокал: нідзе нічога такога, што б так звінела, няма. Але звон паўтарыўся, падалося, ускалыхнуў душу, працяў усю істоту незразумелымі дасюль сумам і болем, і, было такое пачуццё, што гэты яго трывожны гук, нібы нябачная ніць, раптам з'яднаў сына воіна з помнікам… І чалавек убачыў поле бою, салдат-пехацінцаў, бацьку-мінамётчыка, маладога, жывога. І гэта было, як успышка, як нейкае прасвятленне. З'явілася — і знікла…
Генадзь Мікітавіч, калі стала ціха, нібы вярнуўся ў рэальнасць. Ён агледзеўся, убачыў металічны вянок ля пастамента помніка, зразумеў адкуль гэты звон: з галінак дрэва зрываюцца кроплі вады, удараюць па жалезным лісці, і яно звініць…
Генадзь Мікітавіч успомніў, што ў яго мала часу, нібы апамятаўшыся, павярнуўся і рушыў уздоўж шэрагу магіл. Зрабіўшы крок, ён  спыняўся каля кожнага чарговага надмагілля і ўважліва чытаў прозвішчы, шукаючы прозвішча свайго бацькі. І сэрца яго білася часта-часта: дзе ж яно, дзе ж… 
Генадзь Мікітавіч ведаў, што тут ляжаць тысячы воінаў, а прозвішчаў на мармуры ўсіх надмагілляў набярэцца якіх-небудзь некалькі соцень. І раптам ён ажно скалануўся, прачытаўшы на адным з надмагілляў: «старшына Міхайлаў». Без імя і без імя па бацьку — проста «старшына Міхайлаў». Але гэтая самотная радасць, якая на імгненне ўспыхнула ў душы, адразу ж і згасла, яе нібы выціснуў той тужлівы звон, які, калі прыслухацца, даносіўся і сюды. Звон часам сціхаў, адкатваўся, нібы рэха, потым зноў вяртаўся, кранаў душу…
Мікіта Міхайлаў быў не старшыной, а радавым чырвонаармейцам. Канечне, маглі памыліцца, калі рабілі надпіс, ды і надта ж пашыранае прозвішча — Міхайлаў. Хто ён быў, гэты старшына, бацькаў цёзка? З якіх мясцін? Як загінуў?..
Генадзь Мікітавіч абышоў усе магілы, але прозвішча Міхайлаў больш не сустракалася.
— Дзе ж ты, тата?! — урэшце, вырвалася бяссільнае з яго грудзей.
У адказ адно — той жа трывожны звон. Ён то накочваўся, то адкочваўся. Пранікаў у душу, звінеў там, і нібы трымаў яго, сына салдата, тут, на тым месцы, дзе павінен быць пахаваны бацька. І калі сынава душа ўжо спакутавалася ад роспачы і невядомасці, раптам падалося, што бацька заве яго. Падалося нават, што ён, сын, чуе яго словы: «Я тут, Гена, сынок!..» 
Ізноў успышка ў памяці, але іншая: бацька ідзе на вайну, пакідае родную хату… Вось ён, малады, дужы, строгі… Але настаўнік Мікіта Міхайлаў, які ніколі не дазваляў сабе не тое што руку ўздымаць на жонку і дзяцей, які ніколі нават голасу на іх не павысіў, які не любіў і не прызнаваў «цялячых», як ён казаў, пяшчот, і цяпер, у развітальны час, не пацалаваў малых сыноў, жонку, але глядзеў на іх доўга, нібы яму трэба было запомніць родныя вобразы раз і назаўсёды.
— Ну, Генадзь, — сказаў ён тады, падаючы хлопчыку як даросламу руку і лёгка паціскаючы яе, — застаяцеся адны. Слухайцеся матулю і бабулю. Будзе шчасце — вярнуся, — тут бацькаў голас ледзь прыкметна задрыжаў, — а пакуль — бывайце…
— Хто ў вас тут? — раптам пачуў ён побач з сабой ціхі голас.
Генадзь Мікітавіч азірнуўся: каля яго стаяла невысокая, паўнаватая жанчына, на выгляд гадоў шасцідзесяці. У руках яна трымала венік — перад гэтым, як ён здагадаўся, падмятала апалае лісце.
— Бацька, — адказаў Генадзь Мікітавіч і дадаў: — Ведаю, што пахаваны ён недзе тут. Адчуваю, што прайшоў побач з ім, але ў якім месцы? Няма яго прозвішча.
— Не адзін вы такі, — сумна сказала жанчына. — Наўрад ці падкажуць вам што надпісы на плітах. Іх праз шмат гадоў ставілі, зусім не там, дзе тыя людзі ляжаць. Тут жа — адна суцэльная брацкая магіла. Тысячы нашых салдацікаў паляглі — і ўсе яны тут. Кажаце, і бацька ваш тут. І цяпер амаль кожны год зноў і зноў хаваюць. Нядаўна ў лесе танкістаў знайшлі. Тут яны цяпер таксама. А па прозвішчах на плітах, зноў кажу вам, хто дзе ляжыць вызначыць цяжка. Ведаю адну жанчыну, яна кожны год ажно з Украіны прыязджае. Дык пры ёй астанкі яе мужа-маёра перазахавалі сюды, з адной вёскі перанеслі. Вось той жанчыне пашанцавала, яна месца запомніла. А прозвішча таго маёра потым выбілі зусім на іншай пліце, не там, дзе яго паклалі… Я вось што думаю: калі ўжо так сталася, то ўсе яны, хто тут ляжыць — нашы… А ляжаць тут — рускія, украінцы, беларусы, казахі… Усіх нацый — і не злічыць.
Жанчына перахрысцілася, цяжка ўздыхнула.
Падзякаваўшы прыбіральшчыцы, Генадзь Мікітавіч пайшоў спачатку на мясцовы рынак, купіў там кветкі. Потым завітаў у фотаатэлье, наважыўся папрасіць фатографа, каб той зрабіў некалькі здымкаў брацкай магілы. Фатограф, бялявы, вясёлы юнак, ахвотна пагадзіўся. Разам прыйшлі на могілкі. Хлопец сфатаграфаваў абеліск з фігурамі мужных воінаў, скульптуру смуткуючага салдата з каскай у згібе рукі, адзін рад брацкіх магіл. Узяўшы ў Генадзя Мікітавіча адрас, абяцаў хутка выслаць фотакарткі.
Развітаўшыся з ім, Генадзь Мікітавіч усклаў кветкі на надмагілле, на якім было выбіта прозвішча невядомага яму старшыны Міхайлава, мусіць, аднаго з многіх Міхайлавых, пахаваных тут, сярод якіх — і яго бацька. Потым асцярожна згроб з гэтай магілы жменьку зямлі, каб пакласці яе на магілу маці. «Падумаў, адолею хваробу, з'езджу на радзіму». Затым ужо дрыготкай рукой згроб яшчэ жменьку, паклаў у мяшэчак: «Папрашу сына, калі што са мной здарыцца… Каб на маю…» Адагнаў гэтую думку: «А раптам…» Потым ціха сказаў: «Я не развітваюся з табой, тата. Я, калі лёс, буду ездзіць да цябе кожны год, яшчэ многа разоў…»
Генадзь Мікітавіч пакланіўся могілкам, усім тым, хто тут ляжаў, і пайшоў нібыта ўжо даўно знаёмымі вуліцамі гарадка ў кірунку вакзала. Ён ішоў, а ў галаве звінеў і звінеў усё той жа сумны звон, і не адставаў ні на імгненне. Не пакідаў ён яго ні на вакзале, калі Генадзь Мікітавіч чакаў дызель-поезд, ні ў вагоне, калі цягнік крануўся. Часам, калі стомлены доўгай дарогай, знясілены хваробай пачынаў засынаць, гэты звон здаваўся своеасаблівым рэхам бацькавага голасу. Таго журботнага голасу, калі развітваючыся з сям'ёй, ідучы на фронт, ён казаў: «…Будзе шчасце — вярнуся…»
Здаецца, і задрамаў Генадзь Мікітавіч пад рэха гэтага голасу. Прачнуўся праз некаторы час ад нейкага ўнутранага штуршка. Расплюшчыў на імгненне вочы і праз сетку дажджу ўбачыў за акном вагона вузенькую платформу нейкага прыпыначнага пункта. Ізноў, аднекуль здалёк, пачуўся той самы пранізліва-самотны звон, адразу ж нібы з векавечнай цемры перад вачамі раптам выявіўся чорна-белы партрэт бацькі, пачаў набліжацца да яго. Той партрэт, які некалькі гадоў таму па заказе сына зрабілі ў адным з мінскіх фотаатэлье. Там з фотаздымка, зробленага ў 1938 годзе, перафатаграфавалі бацькаў твар. На даваенным здымку бацька стаяў апрануты ў кашулю-касаваротку, глядзеў у аб'ектыў задуменна і строга. У сям'і не было ніводнай бацькавай фотакарткі ў ваеннай форме, і сын папрасіў фатографа «апрануць» яго ў форму гвардыі чырвонаармейца-мінамётчыка ўзору 1943 года. Атрымалася вельмі добра: бацька на партрэце быў у гімнасцёрцы з двума дробнымі гузікамі на каўняры. На невялікіх, акантаваных пагонах — артылерыйскія эмблемы ў выглядзе скрыжаваных гарматак, на грудзях — чырванасцяжны гвардзейскі значок, на пілотцы — пяціканцовая зорка з сярпом і молатам.
Гэты партрэт Генадзь Мікітавіч з сабой не браў, ён стаяў у мінскай кватэры на яго рабочым стале. Сын меркаваў, што некалі, як адшукае бацькаву магілу, зробіць з яго барэльеф.
І вось цяпер гэты партрэт пад трывожны і сумны меладычны звон, здаецца, выплыўшы з цемры, засвяціўся нейкім ледзь улоўным белым святлом, пачаў набліжацца, павялічваючыся ў памерах.
Генадзь Мікітавіч памкнуўся крыкнуць: «Бацька!», але перахапіла дыханне. Партрэт… не, гэта быў ужо не партрэт, а, здаецца, сам бацька. Вось ён ужо наблізіўся да яго амаль ушчыльную, здаецца паглядзеў сыну ў вочы строга і задуменна, паклаў, як некалі ў дзяцінстве, на яго плячо руку, паварушыў вуснамі: «Не плач, Гена. Ты ж — сын салдата. Усё будзе добра». І знік… знік і звон.
Генадзь Мікітавіч адкрыў вочы. За вокнамі вагона ўсё яшчэ ішоў дождж, праплывалі станцыйныя будынкі, жылыя дамы вялікага горада. Нешматлікія пасажыры прабіраліся да выхаду. Адзін з іх, заўважыўшы, што Генадзь Мікітавіч нібыта не зусім прачнуўся, громка сказаў яму:
— Смаленск!
— Дзякуй.
Трэба было спяшацца на вакзал, купіць білет на аршанскую электрычку, якая адыходзіла меней як праз паўгадзіны.
…Генадзь Мікітавіч думаў, што гэтым шляхам на магілу да бацькі ён будзе ездзіць шмат гадоў. Не адзін, а разам з жонай, сынам і дачкой…
