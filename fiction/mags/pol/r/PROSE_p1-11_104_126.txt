author Уладзімір ЛІПСКІ
title МУЖЫК
genre Дакументальная аповесць

Настаў час, калі трэба разбудзіць у кожным з нас «спячую пупышку», каб яна стрэльнула жыватворным парасткам. Селянін — кармілец дзяржавы, корань нацыі, яе плоць і ядро душы. Дык дайце ж волю селяніну, мужыку. Хай вольна, творча працуе і дастойна, па заслугах атрымлівае за сваю гаспадарчую разваротлівасць.
Аляксей Скакун
Хто ж гэты «садоўнік» Аляксей Скакун, які так па-дзяржаўнаму дбае пра «спячую пупышку»?
Хто ён, сённяшні мужык Аляксей Скакун, які так смела заступаецца за селяніна?
З якой гаючай крыніцы наталіўся ён ведамі, набраўся моцы і ўзвысіўся?
Чаму не збег з вёскі, калі ўсе валам ляцелі на гарадскі асфальт і займалі там хаця б якое-небудзь седала?
За што людзі паверылі яму і пайшлі за ім, і што яны маюць з гэтага?
Ці бачыць Аляксей Скакун з вышыні сваёй мудрасці райскае жыццё селяніна, якое задумваў сам Бог?
Каму перадасць мужык Аляксей Скакун лейцы сваёй сялянскай навукі, сваёй хрышчонай любові да роднай зямлі?
Сем пытанняў, як і сем дзён у тыдні, за якія Тварэц і ўдыхнуў жыццё на Зямлі, і стварыў першых зямлян — Адама і Еву, і паспеў прыгожа адпачыць.
Сем першых гадоў чалавек наліваецца сокамі духоўнасці, пазнае свет, вучыцца хадзіць, гаварыць, думаць. А тады яго вядуць у школу, пасылаюць удасканальваць веды, розум, пачуцці.
Адзнака сем — высокі бал і ў цяперашняй ацэнцы вучнёўскіх ведаў.
Сем Я складваюць шматдзетную сям'ю.
Сем перыядаў жыцця, сем месцаў вучобы і працы Аляксея Скакуна. Менавіта на сёмым ён знайшоў сябе і стаў слынным на ўсю Беларусь мужыком.
Бачыце, сем — магічная лічба. Ёй я і пакарыстаўся, калі пісаў аповесць пра Аляксея Сцяпанавіча Скакуна. Партрэт яго выпісаны на сямі «палетках» жыцця. Як бы на іх апусціліся сем колераў нябеснай вясёлкі. Толькі яны, тыя колерыфарбы ў майго героя — свае, адметныя, непаўторныя. Як і ўсё яго жыццё.
Які атрымаўся «севазварот» кнігі, меркаваць самім чытачам. Толькі б хацелася, каб жыццёвыя ўрокі майго героя ўстрывожылі тых, хто ідзе следам, хто перахопіць у спадчыну самы дарагі скарб беларусаў — нашу пакутную і грэшную, шчодрую і багатую зямельку.
Аўтар

ПАЛЕТАК ЖОЎТАЙ ДАЎНІНЫ
І. Скакунова крыніца
Лишь трудом и борьбой достигается самобытность и чувство собственного достоинства.
Фёдар Дастаеўскі
1. Дастойныя дастоеўцы
Дасціпныя чытачы адразу заўважаць: а чаму ў эпіграф вынесены афарызм самога Фёдара Міхайлавіча Дастаеўскага?
От і слаўна, што вы клюнулі на маю прынаду. Ведайце наперад: да ўсіх раздзелаў кнігі падрыхтаваны цытаты сусветна вядомага пісьменніка. Чаму? А таму, што карані Дастаеўскіх і Скакуноў з аднаго палетка — беларускага, палескага, дастоеўскага.
Не паверыце, з бацькоўскай хаты Аляксея Скакуна бачны ўзгорак, дзе некалі стаяў маёнтак дваранаў Дастаеўскіх. Дык чаму б гэту кароткую дарогу не асвятліць промнямі генія Фёдара Дастаеўскага? Чаму б не пашукаць і ў занятку нашага героя, дастоеўца Скакуна, свае адметныя вартасці, сваю паэзію сялянскай працы? А каб гэта здзейсніць больш пераканаўча, каб глыбей пранікнуць у духоўную крыніцу сучаснага мужыка Скакуна, давайце бліжэй зазірнём у дастоеўскі след Дастаеўскіх.
Захаваўся даўнейшы дакумент, выдадзены пінскім князем Фёдарам Яраславічам 6 кастрычніка 1507 года. Згодна з той Граматай князь падараваў свайму пану Данілу Іванавічу Ірцішчавічу некалькі дворышчаў у вёсках Дастоева, Палкоцічы, Парэчча, Востраў, Моладава.
Пачуйце голас старажытнай паперы, якая «писана у Пинску» і замацавана подпісам «его милости руки господаря короля и великого князя Жигимонта»:
«Я князь Фёдор Иванович Ярославич и с княгинею своею Оленою чиним знакомито сим нашим листом, кому будет потреба того ведати або чтучи его слышати. Дали есмо боярину нашему пану Данилу Ивановичу Иртищевичу имение… А дали есмо тому нашему боярину тое именье со всим с тым, што из старины к тем дворищом прислухало, с землями пашными и бортными, из их ловы, и з реками, и з луги, и з сеножатьми, и з озеры, и со всих тых земель входы. А волен тот боярин наш в том своем именью, в данине нашой, двор собе поселити и пашню вчинити, и млыны сыпати, как налепей может вчинити в том своем именью…»
Князь даў свайму баярыну Данілу Іванавічу пэўныя льготы, вызваліў яго людзей ад некаторых павіннасцей. Маёнтак дараваў «вечно и непорушно» яму, яго жонцы, іх дзецям — іх нашчадкам. Значыць, і нашчадак Фёдар Дастаеўскі мог бы карыстацца гэтым князевым дарам. І каб гэта здарылася, то прадзед Аляксея Скакуна Аляксандр служыў бы ў маёнтку Дастаеўскіх. Ох і мудрагелістую сетку з чалавечых лёсаў пляце пані Гісторыя!
З Даравальнай граматы ясна, што Даніла Ірцішчавіч — мясцовы баярын. Ён жа, бачыце, нечым выслужыўся перад князем і за гэта займеў добры кавалак зямлі на Піншчыне. А маёнтак збудаваў сабе не абы-дзе, а ў чароўных мясцінах каля паселішча Дастоева, дзе любіў адпачываць і сам князь.
Тут сяліліся і жылі людзі задоўга да таго, як Ірцішчавічы пераехалі сюды. Гісторыкі называюць 1452 год, калі вёска Дастоева ўпершыню згадваецца ў складзе Пінскага княства. А мясцовыя краязнаўцы абверглі гэту дату. Яны знайшлі надмагільны камень, на якім высечана дата — 1438 год. Але ж пад ім пахаваны тутэйшы жыхар. Ён жыў тут як мінімум паўсотні гадоў.
Адным словам, Ірцішчавічы пасяліліся ў абжытай мясціне, прывабнай і для адпачынку, і для асалоды райскай, і для працягу свайго радаводу. Пад уплывам, відаць, паважаных, дастойных людзей, якіх пінскі князь сяліў у Дастоеве, і самі Ірцішчавічы пачалі сябе называць і пісаць у дакументах Дастаеўскімі.
Па сённяшні дзень у Дастоеве жывуць нашчадкі дастойных Ткачукоў, Шаўчукоў, Кухарчукоў, Кавальчукоў, Бандарукоў, Гарбарукоў, Скакуноў. Продкі гэтых людзей няйначай як славіліся сваімі ўмелымі рукамі, валодалі вельмі ж патрэбным рамяством. А прозвішчы Бурак, Сахарчук ці не напамін, што непадалёк ад Дастоева, у Моладаве, быў заснаваны некалі першы на беларускіх землях цукровы завод.
У маляўнічыя дастоеўскія мясціны любілі наязджаць высокія, шаноўныя госці. Сведкамі таму ўрочышча «Граднае», дзе прыпыняліся княжацкія дружыны, урочышча «Сакільніца» — месца сакалінага палявання князёў. А рэчка Струга хіба проста так названа? Можа, каля яе дастоеўцы майстравалі драўляныя рачныя судны — стругі, якія з гэтай ціхмянай, рыбнай рэчкі выходзілі на прасторы Ясельды, Прыпяці, Дняпра.
Усім прыродным багаццем гэтага Божага куточка зямлі амаль два стагоддзі карысталіся Дастаеўскія герба «Радаван». З іхняга роду найбольш вылучыліся маршалак пінскі Пётр, падстароста оўруцкі Яраш, суддзя гродскі пінскі Пётр, падчашы пінскі Бенядзікт, харунжы валынскі Андрэй.
Найбольш уславіў сямейнае дрэва Фёдар Міхайлавіч Дастаеўскі. Ён нарадзіўся ўжо ў Маскве ў сям'і лекара. За свае шэсцьдзесят гадоў жыцця і вучыўся, і праходзіў салдатчыну, і адбываў катаргу ў Омску, і быў прыгавораны да пакарання смерцю. А ўвекавечыў сябе, свой род і ўвесь свет чалавечы сваімі мастацкімі, філасофскімі, кранальнымі раманамі «Бедныя людзі», «Уніжаныя і зняважаныя», «Злачынства і кара», «Ідыёт», «Браты Карамазавы». Хто ведае, можа, па спадчынных генах, назапашаных стагоддзямі, перадаўся Фёдару Дастаеўскаму і талент продкаў, іх вопыт жыцця, уражанне ад цнатлівай палескай прыроды, захапленне ад мудрасці і ўмельства дастоеўскіх мужыкоў.
Не збіраюся адбіраць хлеб у даследчыкаў творчасці Дастаеўскага, але выкажу сваю падсвядомую думку пра яго апавяданне «Мужык Марэй». Мне здаецца, яно напісана пад уражаннем нейкага далёкага аповеда-ўспаміну пра нашых, палескіх мужыкоў. Сюжэт у ім нібыта просты. Дзевяцігадовы хлопчык гуляў у густым кустоўі, а побач, на палетку мужык араў на коніку. І зрэдку чуўся яго вокрык: «Ну-ну!» Мужык узорвае зямлю. Хлопчык заняты сваёй гульнёй. Выломвае арэхавы дубец, каб палохаць ім жаб. Збірае жучкоў, казюрак розных. Ды раптам хлопчык скалануўся, як бы нехта крыкнуў: «Воўк бяжыць!» Ён спалохаўся і сам з крыкам пабег на паляну да мужыка, які араў. Гэта быў Марэй, рослы і моцны селянін з цёмна-русай барадой. Фёдар Дастаеўскі апісаў тую нечаканую сустрэчу праз пачуцці хлопчыка і ўзвысіў мужыка:
«Он протянул руку и вдруг погладил меня по щеке.
— Ну, полно же, ну, Христос с тобой, окстись. — Но я не крестился; углы губ моих вздрагивали, и, кажется, это особенно его поразило. Он протянул тихонько свой толстый, с черным ногтем, выпачканным в земле палец и тихонько дотронулся до вспрыгивающих моих губ.
— Ишь ведь, ай, — улыбнулся он мне какою-то материнскою и длинною улыбкой, — господи, да что это, ишь ведь, ай, ай!
Я понял наконец, что волка нет и что мне крик: «Волк бежит» — померещился…
— Ну, я пойду, — сказал я, вопросительно и робко смотря на него.
— Ну и ступай, а я те вослед посмотрю. Уж я тебя волку не дам! — прибавил он, все так же матерински мне улыбаясь, — ну, Христос с тобой, ну, ступай, — и он перекрестил меня рукой и сам перекрестился. — Я пошел, оглядываясь назад почти каждые десять шагов. Марей, пока я шел, все стоял с своей кобыленкой и смотрел мне вслед, каждый раз кивая мне головой, когда я оглядывался. Мне, признаться, было немножко перед ним стыдно, что я так испугался, но шел я, все еще очень побаиваясь волка, пока не поднялся на косогор оврага, до первой риги; тут испуг соскочил совсем, и вдруг откуда ни возьмись бросилась ко мне наша дворовая собака Волчок. С Волчком-то я уж вполне ободрился и обернулся в последний раз к Марею; лица его я уже не мог разглядеть ясно, почувствовал, что он все точно так же мне ласково улыбается и кивает головой. Я махнул ему рукой, он махнул мне тоже и тронул кобыленку…»
Божа мой, у вобразе мужыка Марэя ўбачыліся мне мой дзед Янка і бацька Сцяпан, яскрава ўявіўся нехта з далёкіх продкаў Аляксея Скакуна, прыгадаліся ўсе нашы вясковыя мужыкі, грубыя, здавалася, цёмныя, неабгабляваныя, як дзікае дрэва. А калі ўзнікала неабходнасць, яны праяўлялі сапраўдную бацькоўскую пяшчоту. Іх тоўстыя, запэцканыя зямлёю пальцы рабіліся мяккімі, ласкавымі, надзейнымі. Яны, прыгонныя і бязвольныя, заставаліся цярплівымі і душэўнымі, жылі з надзеяй і любілі дзяцей, сваіх і барчонкаў. Веру ў дзяцей выношвалі пад сэрцам. Нашы продкі-мужыкі не ведалі раскошы, не ўмелі чытаць і пісаць. Ды ў той жа час былі высокаадукаваным народам. З яго асяродку вырасталі таленты, якія жывяць нашу сённяшнюю яву. Вось што прачытаў я паміж радкамі апавядання Фёдара Дастаеўскага.
Мы стаім з мясцовым краязнаўцам, музейшчыкам Анатолем Бураком, як бы на тым даўнейшым, зжаўцелым палетку, які ўзорваў мужык Марэй, а можа, мужык Скакун. Здаецца, вунь з тых кустоў алешніку каля Стругі зараз выскачыць хлопчык і будзе выратавальна крычаць «Воўк, воўк!..» Мы кінемся да яго, а ён вопрамеццю да нас. У міг бяды людзі бягуць насустрач адзін аднаму, з падмогай і падтрымкай, са спачуваннем і міласцю. Так было, так павінна быць, калі хочам заставацца людзьмі, калі не баімся страціць пачуццё ўласнай годнасці.
Праз туман такіх пачуццяў бачу ўстрывожаны твар майго экскурсавода Бурака, чую яго заклапочаны голас:
— Вунь, на ўзгорачку, захавалася купка дрэў. Там і стаяў маёнтак Дастаеўскіх. Да яго вяла палявая дарога. Па ёй мы ў дзяцінстве з Лёшам Скакуном бегалі да таямнічых руін. Ніхто ж толкам не ведаў, хто там жыў. Казалі, паны нейкія. А да ўсіх паноў пры савецкай уладзе існаваў адзін прысуд: яны — міраеды, ворагі простых людзей. Вось і выкарчавалі запушчаны панскі сад. Ліпавую алею пусцілі на дровы. Не паверыце, нехта даў каманду, спілавалі векавыя дубы, якія помнілі ўсіх Дастаеўскіх. І згарэлі тыя «сведкі» ў калгаснай кацельнай. Ох, цяжка… — Анатоль Іосіфавіч змаўкае, азіраецца наўкол, глыбока дыхае. — А пасля сюды прыгналі меліяратараў. Тыя ўсё зруйнавалі: і землі з-пад маёнтка ворывам зрабілі, і па прыроднай крынічцы плугамі прайшліся, і Стругу выпрамілі, і з балота жаб павыганялі і нават урочышча «Царкоўніца», дзе ў сямнаццатым стагоддзі стаяла драўляная царква, перакапалі, як краты сляпыя...
Падыходзім да той мясціны, дзе быў маёнтак Дастаеўскіх. Анатоль Іосіфавіч здымае шапку. Даўкія ўспаміны, як бы выбачальны сповед, выціскае з душы:
— У маленстве гулялі тут. У сырой, глыбокай яміне лавілі вінаградных смаўжоў. Там мо раней была рыбная сажалка. Вакол раслі кусты чаромхі, бэзу, крыху далей стаялі збуялыя кусты парэчак, агрэсту. Захаваліся парэшткі глыбокага склепа. Тут пазней з вучнямі рабілі раскопкі, знайшлі экспанаты для школьнага музея: відэльцы, лыжачкі, кавалкі кафлі, цагліну з адбіткамі пальцаў, манеты, фрагменты посуду…
Кажуць, адзін меліяратар выкапаў каля былога маёнтка старажытны куфар. Занёс дадому, схаваў яго. Як памёр, жонка прагаварылася:
— Там нейкія паперы ляжалі.
— А дзе яны цяпер?
— Мышы, ліха на іх, пагрызлі…
Але ёсць, слава богу, дзяржаўныя людзі, якія беражліва захоўваюць рэліквіі даўніны. У Цэнтральным архіве Украіны ў Львове знойдзены інвентар 1754 года, у якім падрабязна апісана сядзіба Дастаеўскіх у Дастоеве.
Давайце хаця б у летуценні пабываем у радаводным маёнтку продкаў Фёдара Дастаеўскага. Палявой дарогай праз сад трапім да панскага двара і фальварка. Сядзіба абнесена драўляным частаколам, а з боку параднай брамы — цагляна-каменнай сцяной. Галоўны ўезд збудаваны ў форме магутнага двух'яруснага гонтавага шатра. Тут варта спытае, хто вы і да каго завіталі. Служкі правядуць у двор, дапамогуць прывязаць коней да драўляных слупоў. Калі захочацца папіць з дарогі, да паслуг падарожнікаў і коней — калодзеж з гонтавым дахам. Крыху далей — драўляны маёнтак гаспадароў літарай «П». У ім — прасторныя сенцы, як прыёмны пакой, сталовая, зала для ўрачыстых прыёмаў, кафляная печка, шафа з посудам. У доме — пяць жылых пакояў, хатняя капліца, гаспадарчыя памяшканні. Асобна стаялі пабудовы з кухняй, каморай, канюшняй, карэтнай, склепам. У фальварку жылі абслуга, рамеснікі, чэлядзь. У паноў быў свой бровар, дзе рабілі квас, піва, гарэлку…
Дырэктар народнага музея Дастоеўскай сярэдняй школы імя Ф. М. Дастаеўскага настаўнік-гісторык Анатоль Іосіфавіч Бурак ужо каторы год марыць аднавіць сядзібу Дастаеўскіх. Там шыкоўна размясціўся б музей, бо тром тысячам экспанатаў вельмі цесна ў школьных сценах. Там можна было б мець гасцінны двор, кавярню і бровар з нацыянальнымі стравамі і напоямі, зробленымі па старажытных рэцэптах. Шматлікіх паломнікаў у былы маёнтак Дастаеўскіх маглі дастаўляць на конях, якіх разводзяць у СПК «Дастоева».
— Паверце, — пераконвае Анатоль Іосіфавіч кожнага, — увесь свет прыедзе ў Дастоева, каб пакланіцца Божаму куточку беларускага Палесся. Тут карані генія мастацкага слова. Адсюль пайшлі ў людзі і набылі вядомасць шмат выпускнікоў школы. Сярод іх — Скакун Аляксей Сцяпанавіч…
Маці Анатоля Бурака, доўгажыхарка Надзея Цімафееўна, падтрымлівае сына:
— Ага, так многа развялося сваіх, каб запусціў камень, то не трапіў бы ў чужога, ды ўсё ў свайго, — Надзея Цімафееўна па-маладому смяецца. — Глеба ў нас такая — растуць у Дастоеве дастойныя…
2. Радня ў сёмым калене
Адкуль Скакуны, калі з'явіліся ў Дастоеве? Хто з іх пачынальнік роду? На гэтыя пытанні адказваць, што іголку шукаць у стозе сена. Але можна і трэба шукаць, тады і пашанцуе.
Багатаму шанцуе часцей, яму падчас і воўк коней пасе. Паны маёнткі свае мелі, сямейныя гербы вызначалі, дваранскія, шляхецкія званні атрымоўвалі. Пра іх у старажытных дакументах часта згадваецца, як і пра Дастаеўскіх з Дастоева.
А ў мужыкоў біёграфаў не было. Яны, часам, не ведалі свайго дня нараджэння. Калі мужык здароў, то над ім — сем паноў, а як занямог, то адзін Бог. У спадчыну найчасцей перадавалі толькі пот, мазольныя рукі, ды неба над галавой.
Вось і мой мужык Аляксей Сцяпанавіч Скакун, хаця і вядомы ў Беларусі чалавек, а са свайго радаводу мог назваць самым старажытным толькі дзеда Васіля. Памяць прасеяла ўсе дробязі, засталіся агульныя звесткі:
— Дзед Васіль трымаў белага каня. Працавіты быў, гарушчы. Папросіць бывала: «Бэжы, запыні корову... Возьмі вэроўку, прынэсі дроў...» Паслухаю яго, а ён капейчыну дасць на кіно... Дзеда Воранам клікалі. Мо таму, што чарнявым быў?.. А ў каго ён чарнявым удаўся?..
Пытанне павісае, як дамоклаў меч. Аляксей Сцяпанавіч маўчыць, сорамна прызнацца, што нічога не ведае пра свой радавод. А я маўчу, бо не хочацца крыўдзіць шаноўнага чалавека далейшым роспытам, баюся, што абарвецца наша размова. А як жа пісаць пра чалавека, калі не ведаеш яго каранёў, якім жывільным сокам напаўняюць яны крону, галіны, лісце? Якое ўвогуле Скакунова дрэва? Як знітоўвае яно ўсіх Скакуноў, якіх сустракаў ці не ў кожным раёне беларускага Палесся.
Неяк начаваў у Брэсце. Сусед па гасцінічным пакоі ледзь у тэлевізар не ўлез, глядзеў, сачыў, як здаровыя хлопцы ганяюць мяч па футбольным полі. А я захапіўся тэлефонным даведнікам. Выпісаў у свой блакнот дваццаць тры сям'і Скакуноў. Яны жывуць на розных вуліцах Брэста, у вёсках раёна — Дамачава, Ляплёўка, Богданы, Кабелка, Падлужжа, Борысы. Паспрабаваў некаторым званіць, толькі растрывожыў душу. Ніхто не ведае пра свой род далей асабістага носа.
Значыць, трэба лезці ў архівы. Там пра мужыкоў мізер звестак. Хіба толькі, як пан купляў зямлю ці вёску з сялянамі, то ў купчых указваліся прозвішчы прыгонных. Яшчэ часам праводзіліся «по государевому велению» рэвізіі ўсіх маёнткаў. Вось у тых перапісах можна сустрэць прозвішчы парабкаў. А калі ўлічыць, што беззямельны люд быў зацугляны да пэўнага гаспадара, то з роду ў род яны і служылі яму, былі як бы прывязаны да яго паселішча. Ад нашых бедных продкаў нават прымаўка дайшла: «Лепей гніць у магіле, чым жыць на чужыне».
Мне пашанцавала, дарогу ў архіў праклала Галіна Аляксееўна Скакун. Яна таксама з Дастоева, але ўжо даўно жыве і працуе ў Мінску, выкладчык нямецкай мовы ў лінгвістычным універсітэце, кандыдат філалагічных навук. А яе падштурхнула да пошукаў радні нечаканае пісьмо з Даніі. Яго даслаў нейкі Скакон, які пісаў:
«Я вычытаў у Інтэрнэце прозвішча Скакун, мінскай перакладчыцы. Яе прозвішча нагадвае маё. Я ведаю, што нашы продкі з Усходу, з Беларусі ці Украіны. А болей нічога не ведаю...»
Галіну Аляксееўну зацікавіла гэта вестка. Яна чула, што яе далёкія продкі Цімох і Леўка ў 1855 годзе пайшлі ў армію і не вярнуліся. Служылі яны ў Эстоніі, а адтуль — рукой падаць да Фінляндыі, Швецыі, Даніі. Зусім магчыма, што адгукнуўся родзіч. Але на тым кароткім сігнале і абарвалася сувязь.
Цікаўлюся ў Галіны Аляксееўны пра самае галоўнае:
— А з Аляксеем Сцяпанавічам Скакуном вы родзічы ці аднафамільцы?
— Архівы пацвердзілі: мы з ім — на адной радаводнай галіне, родзічы ў сёмым калене...
Даследчыца Скакуноў давярае мне нумары архіўных фондаў, вопісаў, спраў, і я літаральна лячу на Крапоткіна, 55, у Нацыянальны гістарычны архіў. Некалькі гадзін чакання, афармленне патрэбных заявак, і вось перада мной аб'ёмная гара папер, склееных, прашытых, пісаных умелай рукой пісара. Ну, няйнакш пад тысячу старонак. Гэта і ёсць «Ревижские сказки 1816 года, февраля 20, по Минской губернии Пинского повета».
Уяўляеце, тут перапісаны жыхары ўсіх вёсак Піншчыны. Божа, колькі ж у гэтых паперах захоўваецца тайнаў, пра якія нават і не здагадваюцца сённяшнія палешукі! А я цярпліва і няспешна гартаю старонкі, шукаю патрэбныя мне аркушы. О, на 154 старонцы сэрца маё замірае. Пачынаецца вопіс сем'яў вёскі Дастоева. Апісваецца, хто жыве ў хатах Івана Грыцава Бурака, Івана Сямёнава Сахарчука, Тодара Лукашова Кухты, Елісея Андрэева Антанюка...
Усяго на той час у Дастоеве 111 мужчынскага полу душ і 89 жаночага полу. А дзе ж Скакуны? Чаму ў іх няма сваёй хаты? Няўжо іх тады яшчэ не было ў Дастоеве?
Перачытваю прозвішчы ўсіх жыхароў яшчэ раз, як бы нанова заходжу ў іхнія хаты, здароўкаюся і перапытваю: «А ці няма сярод вас Скакуноў? Дзе яны жывуць? Іх мо забыліся запісаць?..»
Думаю гэтак і раптам аж ускрыкнуў у ціхмянай чытальнай зале архіва. Усе зразумелі мае эмоцыі, а зямляк, намеснік старшыні Рэчыцкага райвыканкама Віталь Атаманчук, які па тым часе быў у зале, падышоў да майго століка.
— Во, паглядзіце, напісана — Скакун!.. — паказваю яму архіўную старонку.
Віталь Генадзьевіч не да канца разумее маю радасць, а я даводжу яму, якімі завітушкамі вывеў пісар прозвішча Скакун, як урачыста, з густам выпісаў літару «С», як па-заліхвацку закруціў «хвост» у літары «к», як закончыў слова «цвёрдым знакам».
— Шукайце, і вы абавязкова знойдзеце сваіх Атаманчукоў! — падбадзёрваю свайго рэчычаніна.
Цяпер я не проста перапісваю знаходку ў свой блакнот. Мне яе пераздымаюць. І я пачынаю «смакаваць» адкрыццё.
Аказваецца, у сям'і Вакулы Ніканава Ламазы жыў яго зяць Іван Сцяпанаў Скакун. Яму падчас перапісу — 22 гады. Значыць, ён з 1789 года нараджэння. Па бацьку — Сцяпанавіч, выходзіць, род Скакуноў пачаўся са Сцяпана, недзе ў сярэдзіне васямнаццатага стагоддзя. Званю майму герою ў Астрамечава:
— Аляксей Сцяпанавіч! У вашага бацькі Сцяпана знайшоўся прародзіч, Сцяпан, заснавальнік вашага роду. Віншую!
Маўчыць мой мужык Скакун, не верыцца яму, якія тайны захоўваюць даўнейшыя паперы.
Ведаю, той далёкі продак Скакун Сцяпан не апошні ў радаводзе. Можна прадаўжаць пошукі ў глыбейшых нетрах гісторыі. Але я супакойваю сябе, што даволі і знойдзеных фактаў.
Дык вось, у каранях дрэва дастоеўскіх Скакуноў стаіць загадкавы Сцяпан. Ведаем толькі імя. Пра яго сына Івана архівы крыху прыадкрываюць заслону тайнаў. У 1816 годзе ён жыў прымаком у вёсцы Дастоева, у сям'і Вакулы Ніканава Ламазы. Яму на той час было 22 гады. Жанаты на Таццяне Ламаза, якой 21 год. У іх — дачка Ганна. Але што цікава, з Іванам, у сям'і Ламазы, жывуць і яго сёстры Марыя, 14 год, і Лікера, 6 год. Можна зрабіць вывад, што іх бацькі на той час памерлі і галоўным у родзе стаў Іван. Памёр гаспадар Вакула Ламаза ва ўзросце 46 гадоў, у 1813 годзе. І ад яго засталіся малыя дзеці — Лукаш, Аляксей, Іван. Вось і атрымліваецца, што на маладыя плечы Івана Скакуна лёг увесь цяжар і сваёй сям'і, і сям'і Ламазы.
Адчуўшы, відаць, сябе поўным гаспадаром у хаце, Іван дбаў не толькі пра хлеб надзённы, але клапаціўся і пра дастойны працяг свайго роду. З пазнейшых архіўных крыніц даведаўся, што Іван Скакун ужо мае ў Дастоеве шматдзетную сям'ю: дачок — Ганну, Параскеву, Акуліну і сыноў — Данілу, Фёдара, Цімафея, Леўку, Міну. Вось жа, каб ажывіў іх усіх ды параспытваў няспешна, як склаўся іх лёс, атрымалася б новая кніга. Але ляжыць яна на тайных паліцах гісторыі, і ўжо, відаць, ніхто і ніколі не прачытае яе.
Нам жа ўдалося толькі ўдакладніць, што ад сыноў Івана Скакуна Данілы і Фёдара пайшлі дзве магутныя галіны дастоеўскіх Скакуноў. Сённяшнія, жывыя іх нашчадкі, нават сумняваліся, ці радня яны, а мо ўсяго толькі аднафамільцы. Але, мае харошыя, злучайце свае абедзенныя сталы, стаўце на іх лепшыя прысмакі, любімыя напоі і святкуйце дзень нараджэння. Хай гэта будзе першага сакавіка — дзень пачатку вясны, дзень народзінаў вашага Аляксея Скакуна, які ўславіў на ўсю Беларусь і сваё прозвішча, і усё дастоеўскае радаводнае дрэва.
Менавіта ад Данілы Скакуна, нараджэння 1827 года, з жонкай Фядорай Бурак пайшла развівацца сямейная галіна нашага героя. У Данілы былі дзеці — Таццяна, Якаў, Георгій, Сцяпан, Лука і Аляксандр. Ад Аляксандра пайшоў сын Васіль, 1892 года нараджэння, які і стаў дзедам Аляксея Скакуна. У Васіля дзеці — Ганна, Сямён, Іван, Сцяпан — бацька Аляксея. Пра ўсіх іх падрабязны аповед у наступным раздзеле. А цяпер вернемся і скажам, што ведаем, пра другую галіну дастоеўскіх Скакуноў, якой даў энергію Фёдар Скакун, 1822 года нараджэння.
Ад Фёдара пайшлі дзеці Міхаіл, Іосіф, Іван, Ганна, Агаф'я. Звернем увагу на Міхаіла. Ён, відаць, першы са Скакуноў, хто умеў чытаць і пісаць. Жыў у дзедаўскай хаце, у Ламазаў. Быў плытагонам. Ганяў плыты на Брэст, Торунь. Гадаваў бычкоў, вазіў прадаваць у Лагішын. Па капеечцы збіраў, каб купіць шнур зямлі і адбудаваць сваё дворышча. Пра такіх кажуць: «Калі суджана, вылезе і з лужыны». Вось і ён займеў свой кут і адзінага спадчынніка Мікалая.
У гады Першай сусветнай вайны Мікалай Скакун панюхаў пораху ліхалецця. Прывёз з фронту біблію. Стаў бацькам адзінаццаці дзяцей.
З дочкамі старэйшага яго сына Аляксея-краўца я сустракаўся ў Мінску. Нагадаю, Галіна працуе выкладчыцай нямецкай мовы ў лінгвістычным універсітэце, а Марыя — вядомая журналістка, аднакласніца Аляксея Скакуна, жыве ў Брэсце.
З Рыгорам Мікалаевічам Скакуном пазнаёміліся ў Дастоеве. Ён тут, як кажуць, на бацькавым грунце звекаваў. Пасля вайны служыў шэсць гадоў у арміі. А потым, ажно да пенсіі, працаваў у мясцовым калгасе. Яго заметкі за подпісам «бухгалтар, эканаміст» я часта сустракаў у раённай газеце.
Стаяць на дастоеўскай вуліцы два Скакуны — Аляксей і Рыгор — ды «мазгуюць», якая ж яны радня. А я з дапамогай архівістаў маю для іх падказку:
— Паважаныя, вы — блізкая радня. Рыгор Мікалаевіч і бацька Аляксея Скакуна Сцяпан — на адной радаводнай галіне, радня ў шостым калене. Можаце адзначаць гэту навіну!
Так і арганізавалася ўрачыстае застолле ў бязлюднай бацькоўскай хаце Аляксея Скакуна. Да месца была песня Ігара Лучанка, якая нікога не пакінула раўнадушным:
Зноў вяртаюся я да бацькоўскае хаты,
Дзе паветрам жыцця быў на крылы узняты,
Дзе гады мільганулі маланкай бліскучай, 
Адышлі, нібы сон, сталі ранай балючай...
У той дзень, відаць, смачна ікалася ў Ляхавічах Усеваладу Мікалаевічу Скакуну. Яны з Аляксеем Сцяпанавічам Скакуном прайшлі аднымі сцежкамі — тая ж школа, гродзенскі інстытут, праца ў сельскай гаспадарцы рэспублікі. Бывала, сустракаліся на партыйных нарадах у Брэсце, Мінску, але ведалі толькі, што яны — аднафамільцы. А тут, на табе, блізкая радня па лініі бацькоў.
На галіне Рыгор — Аляксей — Усевалад асобнае месца займае іх брат Арсеній, 1919 года нараджэння. Яго жыццё таксама просіцца ў асобную кніжку. Быў здольны да матэматыкі з дзяцінства. Шмат чытаў. Вучыўся ў Пінскай гімназіі. Закахаўся ў дачку мясцовага святара Люсю Лазіцкую. Задумалі стварыць сваю сям'ю. Бацькі Люсі не хацелі і слухаць, што іх дачка-прыгажуня пойдзе замуж за мужыка. Пачалася Айчынная вайна. Арсенія сілком збіраліся вывезці ў Германію. За ім добраахвотна паехала Люся. Узяла з сабой толькі гітару. Маладым давялося зведаць мазольную працу ў баўэра, пабываць у канцлагеры, вытрымаць усе ўніжэнні чалавечай годнасці. Дапамагло выратавацца і застацца людзьмі вялікае каханне.
Вядомасць і прызнанне атрымаў Арсеній Мікалаевіч Скакун у Польшчы. Ён стаў запатрабаваным вучоным-матэматыкам. Шмат гадоў ездзіў у Афрыку — у Гвінею, Заір, чытаў там лекцыі па-французску. У яго з Люсяй дзеці — Юрэк, Янэк, Вітэк, Ромэк. Ёсць унукі, праўнукі.
Сам жа Аляксей Скакун у складзенай намі радаводнай схеме апынуўся ў сёмым калене. На яго лініі — дваццаць дзевяць Скакуноў. На наступнай, восьмай, — ужо звыш сарака. Дык вось якое магутнае дрэва жыцця ўзрасло ад Сцяпана Скакуна, які меў адзінага сына Івана! Во як паскакалі Скакуны па ўсім свеце! Іх сямейнае дрэва яшчэ адзін яскравы прыклад таго, што ад кожнага з нас да любога іншага чалавека на Зямлі толькі пяць крокаў. Усе мы — радня, аднакроўцы, касмічны экіпаж адной планеты.
3. Бацькоўскі парог
Жыве на нашым Палессі такая легенда.
Захацеў адзін пан даведацца, чаму людзі заўсёды незадаволены. Адпусціў бараду, перакінуў цераз плячо хатулёк з хлебам, узяў у рукі кій дый пачаў вандроўку па сваіх вёсках. Каго не сустрэне, пытаецца: «Чым ты незадаволены?» У кожнага чалавека свае прымхі.
Вырашыў пан пачуць слова дзяцей. Убачыў іх на беразе рэчкі, падышоў і кажа: «Дзеці, скажыце мне праўду, калі чалавечае вока перастане зайздросціць, а будзе задаволена тым, што бачыць і што мае?»
Дзеці прадаўжалі гуляць, як бы і не чулі незнаёмца. Ды раптам адзін хлопчык выпадкова сыпануў лапатку пяску ў бок дзеда з барадой. Зачыхаў, закашляў пан, пачаў вочы праціраць хусцінай. Нічога яму ўжо няміла. І зразумеў пан, што тады чалавек будзе задаволены, калі яму пяском прысыплюць вочы.
Гэта легенда справядлівая ўжо тым, што яна роўна тычыцца кожнага, хто спачывае на пагосце. І хто б ён ні быў, пан ці мужык, а пясок раўняе ўсіх. Усе там маўчаць: ні зайздрасці, ні рэўнасці, ні амбіцый.
Далёкая радня Аляксея Сцяпанавіча Скакуна таксама маўклівая, амаль цалкам забытая. І толькі выратаваныя ў войнах і пажарышчах архівы ледзь-ледзь прыадкрываюць векавыя тайны. З іх мы даведаліся, што прапрадзед Даніла Скакун нарадзіўся ў Дастоеве ў 1827 годзе. Пражыў пяцьдзесят сем гадоў. Ён быў сведкам, калі сялян, згодна з Маніфестам Аляксандра ІІ, вызвалялі ад прыгону. От бы пачуць яго аповед, як гэта адбывалася ў Дастоеве, дзе па тым часе ў вёсцы мелася 197 двароў. Як кажуць, усе анучы былі ў адной кучы. У паселішчы, пад адным сонцам жылі ўсе, хто ад бяды ўцёк ды ў гора трапіў, хто не хацеў паміраць, бо трэба было дзень «цяраць».
З цярплівых даўнейшых папер даведваемся пра вяселле Данілы, якое адбылося 8 лістапада 1847 года. Маладому было дваццаць гадоў, і ўзяў ён у жонкі Фядору Паўлаўну Бурак. Інфармацыя не ахці якой важкасці, але ж яна падштурхоўвае да новых пошукаў. Скакунам можна і трэба шукаць радню сярод дастоеўскіх Буракоў, сярод якіх галоўны тутэйшы краязнавец — Анатоль Іосіфавіч Бурак.
У Данілы і Фядоры былі дзеці: Таццяна, Якаў, Георгій, Сцяпан, Лука, Аляксандр. У кожнага свая доля, свой лёс. Яны — за сям'ю пячаткамі гісторыі.
З Данілавых спадчыннікаў нас вельмі цікавіць Аляксандр, бо менавіта ён прадоўжыў лінію героя нашай аповесці. Ёсць падставы меркаваць, што Аляксандр Скакун узяў жонку Ксеню Сахончык з вёскі Ляхавічы. Чаму? А таму, што хросны бацька яго сына Васіля родам з Ляхавіч, старажытнай вёскі, што ў якіх пяці кіламетрах ад Дастоева. Вядомы гады жыцця Ксені: нарадзілася ў 1862 годзе, памерла 24 студзеня 1913 года. У гэты ж прамежак часу, відаць, умяшчаецца і жыццё яе мужа Аляксандра Данілавіча Скакуна.
Вось так пакрысе мы і падабраліся па радаводнай лесвіцы да Васіля Скакуна. Яго ведаюць старыя дастоеўцы. Яго помніць нават унук Аляксей Скакун.
Васіль — адзіны сын у Аляксандра і Ксені. Ён нарадзіўся 20 ліпеня 1892 года. Жаніўся 6 мая, на Юр'еў дзень, у 1913 годзе. Узяў Соф'ю Кандратаўну Чорненькую з Вулькі. У Дастоеве яе звалі Зоня, а мужа «ахрысцілі» Воранам. Можа, за тое, што прывёў у хату жонку і па прозвішчы, і па колеры валасоў — чорную. Жылі яны дружна, у любові. Дастоеўцы з зайздрасцю казалі: «Сваю варону Васіль нават у Маскве пазнае».
Пра дзеда Васіля рознае баяць у Дастоеве. Негаваркі, крыху замкнуты ў сабе. «Працаваў як вол, языком не любіў мянташыць». Хадзіў крыху сутулена, як бы ўзіраўся ў зямлю і пра нешта важнае думаў. Кожнаму сустрэчнаму казаў: «Дзень добры», а не як ўсе — «Здрастуйце». Рабацяшчы быў у полі і дома. Старастам царкоўным служыў. Брыдкіх слоў ніколі не ўжываў. Любіў есці крышаны — бульбяны суп, таўканіцу — стоўчаную бульбу і цалякі — звараную, неаблупленую бульбу. Адным словам, дзед Васіль быў поўным бульбашом.
Не згадаю, хто мне расказаў, але запомніліся два выхаваўчыя прыёмы дзеда Васіля. Аднойчы нехта з яго ўнукаў, але дакладна не Лёша Сцяпанаў, залез на бярозу і пачаў дражніць дзеда Ворана: «Кар-р, кар-р». Дзед спакойна пайшоў да суседкі, каля хаты якой стаяла тое дрэва і папрасіў: «Каця, дазволь тваю бярэзіну спілаваць». А была якраз святая Сёмуха. Суседка перахрысцілася і кажа: «Воля Божая, дзядзечка, рэжце». — «Ну, то я пайду пілу вазьму». Дзед Васіль рашуча пакіраваў у свой двор, а нахабны «варанёнак» вопрамеццю сігануў з дрэва і тыдзень не паказваўся на дзедавы вочы. Пасля яны памірыліся.
А другі выпадак таксама звязаны з дзецьмі. Панадзіліся яны да дзедавых яблынь, рвуць зялёныя плады, не даюць ім наліцца сокам. Дзед Васіль абсыпаў яблыкі мукой, сабраў сваю і суседскую малечу і папярэдзіў:
— Дзеці, не рвіце садавіну. Я абсыпаў яе дустам. Гэта — яд!..
— Дзядуля, навошта ты так зрабіў? — спытаў са шкадаваннем Лёшка.
— Каб вусень не лезла на зялёныя яблыкі...
Не ведалі тады дзеці, што «вусенню» дзед абзываў менавіта іх.
Калі вось такую народную педагогіку прымяняў Васіль Аляксандравіч Скакун да ўнукаў, то можна ўявіць, як жа пяшчотна, з розумам, ён выхоўваў сваіх дзяцей.
З жонкай Зосяй Чорненькай яны займелі дачку Ганну і сыноў Сямёна, Івана, Сцяпана, якія і занялі шостую галіну сямейнага дрэва. Пра шматдзетных у Дастоеве жыве прымаўка: «Каб не тыя Васілі, не было б дзяцей на сялі».
У Ганны свае дзеці пайшлі — Жорж і Вольга, унукі — Іван, Валянціна, Раечка.
Іван толькі жаніўся, а тут — вайна. Пайшоў на фронт і не вярнуўся. Бацькі атрымалі пахавальную.
Сямён меў дзвюх жонак. Яго дзеці — Анюта, Лена, Марыя, Жэня, Рыгор. Унукі — дзве Лены, дзве Наташы, два Аляксандры, Вольга, Міхаіл, Алег, Юля, Дзіма, Сяргей. Усе яны — родныя па крыві Аляксею Скакуну. Але, адчуваю, мала ведаюць і пра свой радавод, і пра свайго знакамітага дзядзьку. Ужо адно гэта надае мне злой упартасці шукаць Скакунову крыніцу, каб наталіць ёю ўсіх жадаючых.
З такімі пачуццямі падабраўся па шматгаліністым дрэве Скакуноў да бацькоўскага парога героя маёй аповесці. Вось яна, жоўтая дастоеўская хата пад шыферам, з белымі аконнымі рамамі. Адчыняем брамку, ідзём па зялёнай мураве, якую даўно тут ніхто не таптаў. Хата жыве сама па сабе, у адзіноце і цішыні. Бачу, як напружана хвалюецца Аляксей Сцяпанавіч, як вочы яго ўстрывожана блішчаць, як на твар ускочыла і застыла сарамяжлівасць.
— Вось тут мы жылі, — гаворыць, як бы апраўдваецца перад бацькоўскай хатай. — Ад вуліцы стаяла хата дзеда Васіля. У ёй мы ўсе нарадзіліся. А гэта ўжо наш кут, адкуль і разляцеліся...
З гэтай абжытай хаты Скакуноў адляцелі ў вечнасць яе гаспадары — бацька Сцяпан і маці Вера. У сваю дастоеўскую хату перасялілася іх старэйшая дачка Марыя. У Мінску займеў пастаянную прапіску сын Васіль. У Пінску звіла сваё гняздо дачка Галя. А сын Алёша сягнуў у брэсцкае Астрамечава, дзе стаў паважаным Аляксеем Сцяпанавічам Скакуном.
Стаім на апусцелым дворышчы. Як учора і вечна, над хатамі Дастоева павольна праплываюць аблокі. Засумаваў калодзеж, відаць, ад таго, што ніхто не чэрпае з яго халодную і чыстую вадзіцу. Стаяць у задуменні яблыні, ацяжараныя чырвона-жоўтымі пладамі і быццам заклапочаныя: «А хто ж сабярэ ўраджай, каму ён спатрэбіцца?» Над дахам — высокая антэна. Яна ловіць блізкія і далёкія тэлепраграмы, але ж у хаце няма каму іх глядзець.
Мы ўсе стаім каля Скакуновай хаты, і як бы не адважваемся, не спяшаемся націснуць клямку дзвярэй. Хораша думаецца, прыгадваюцца паэтычныя радкі Якуба Коласа:
Ой, многа, як многа
Для думак дарог!
Не спыніць іх лёту
Ніякі парог...
Для думак няма перашкод, а пачуцці прыпыняюць усіх перад бацькоўскім парогам, развярэджваюць душу. Сапраўды, без Бога не дойдзеш да парога. У кожнага ён свой: для каго — узвышэнне, для каго толькі прыступка, для каго ўваход у хату, раз і назаўжды («Ні нагою за парог, ні кроку з дому»), а для каго — касмічны Байканур, з якога чалавек стартуе на сваю жыццёвую арбіту.
Стаяць Скакуны — сын Аляксей, дочкі Марыя і Галя — перад бацькоўскім парогам, прыгадваюць былое і як бы хрысцяцца перад тым, як увайсці ў свой сямейны храм. Агульнае шкадаванне выказвае Аляксей Сцяпанавіч:
— Не ўсе нашы змаглі прыехаць... Каб усе сабраліся, хата разышлася б у вуглах...
Падлічваем «нашых», а гэта Сцяпана і Веры Скакуноў нашчадкі: чацвёра дзяцей, восем унукаў, восем праўнукаў, ды плюс мужы, жонкі, цешчы, сваты. Набіраецца каля паўсотні чалавек самай блізкай радні. Вось як апраўдаў Сцяпан Васільевіч Скакун давер свайго продка Сцяпана, які ў васямнаццатым стагоддзі адкрыў для Скакуноў дастойнае паселішча Дастоева.
Урэшце мы ўваходзім у хату, у якой сёстры Аляксея Сцяпанавіча і прапалілі ў печы, і накрылі гасцявы стол. У гэтай хаце рос, уздымаўся на ногі, аперваўся Лёша Скакун.
Націскаем клямку ўваходных дзвярэй, і мы ў прасторных сенцах. Тут — газавая пліта, паліца для посуду, вешалка. У другой палове прыбудовы — камора. Пры бацьках у ёй было поўна ўсяго: збожжа і мукі, сала і вяндліны, яек і марынаваных грыбоў, малака і сыроў.
Шалёвачныя дзверы злева ўпускаюць нас непасрэдна ў хату, у пакойкухню. Першай сустракае гасцей тоўстая печ. Пабеленая, з чырвоным, лагодным вогнівам у сярэдзіне, яна абдае кожнага прыветлівым цяплом, запрашае адчуваць сябе жаданым госцем.
Дзверы каля печы вядуць у спальню, дзе любілі адпачываць бацька і маці. Тут і цяпер стаяць ложкі, швейная машынка. Адзінае акно цэдзіць у гэты пакой жоўтае святло восені.
Пасярэдзіне хаты — белы стаўбун грубкі. Яна як бы аб'ядноўвае, злучае, згуртоўвае сваім цяплом усіх, хто знаходзіцца ў трох пакоях: адпачывальні бацькоў, дзіцячай спальні і святліцы.
У тым пакоі, дзе бачылі свае дзіцячыя сны Лёша, Вася, Марыя, Галя, стаяць і цяпер канапы, два ложкі. Адным акном пакой пазірае на вуліцу Першамайскую, якая выводзіць сваіх жыхароў у цэнтр Дастоева.
У святліцы — тры акны, таму яна і самая прасторная, і самая асветленая. Тут — гасцінны стол, шафа, канапа, тэлевізар. Са сцяны, з партрэтаў пазіраюць на нас Сцяпан Васільевіч і Вера Пракопаўна Скакуны. Іх вочы пранікнёныя, лагодныя. Гаспадары як бы хочуць павітацца з намі, быццам жадаюць нешта сказаць. Мне чуюцца іх душэўныя, мудрыя прызнанні: «Просім вас, ніколі не піце пра запас. Мы век звекавалі, ніводнага дня не прагулялі. У грашах не купаліся, як курыца ў пяску, але былі багатыя, бо нікому не вінаватыя. Хай жа, дзеткі, спрыяе вам доля. Нікому яе не давярайце, у сваіх руках трымайце».
Вось і сказалі бацькі тост. Мы ўсе ўздымаемся і маўкліва памінаем іх. Яны тут, з намі. Гэта толькі целам спачываюць бацькі на пагосце. А іх душы ў вырай не адлятаюць. Яны жывуць у дзецях, з дзецьмі. Сёння і вечна!
4. Павітуха напрарочыла
Сцяпан Скакун і Вера Анішчук пабраліся ў вайну.
Рызыкоўна было гуляць вяселле пад варожымі кулямі. Свежай ранай крывавіла трагедыя, якую ўчынілі фашысты ў вёсцы Застружжа.
У паселішчы за ракой Струга, зусім непадалёк ад Дастоева, 3 лістапада 1942 года спраўлялі вяселле маладыя. На свята да іх прыйшлі з суседняга гарнізона два немцы. Іх цёпленькіх, на падпітку, партызаны пазбавілі жыцця. Уляцеў у вёску карны атрад, і расстралялі ўсё вяселле — дзевяноста сем мірных жыхароў. Гітлераўцы не пашкадавалі ні нявесту з жаніхом, ні малых, ні старых. Аб гэтай дзікунскай бойні нагадвае цяпер помнік у вёсцы Застружжа. На гранітнай пліце высечаны выявы маладых, якія пайшлі ў Царства Нябеснае ў шлюбных уборах. А побач з імі — прозвішчы ўсіх ахвяр таго ваеннага лістападаўскага дня.
Сцяпан і Вера жаніліся праз год пасля трагедыі ў суседняй вёсцы. Ціха, спакойна аб'явілі аб сваім рашэнні толькі самай блізкай радні. У Сцяпана Скакуна гэта былі бацькі Васіль і Зося, а ў Веры Анішчук — яе сёстры Алеся і Праскоўя.
Кажуць, сабраліся ўсе разам, пасёрбалі нейкага баршчу, наглыталіся слёз, дый блаславілі маладых на шчаслівую жытку: «Каб елі хлеб з мякінкай, як пірог з начынкай».
Былі і такія зласліўцы: «Што надумаўся, Сцяпан, фронт набліжаецца, а ты любошчамі займаешся? Апомніся...» Але хлопец трымаўся сваіх меркаванняў.
Сцяпана не ўзялі на вайну па здароўі, меў праблемы са зрокам. Хадзіў зарабляць кавалак хлеба на панскай цагельні. Туды прыбілася наймічкай і хутаранка Вера Анішчук. Яе аповед-прызнанне ашаломілі маладога дастоеўца.
Вера выпадкова засталася жывой. Яе маці рана памерла. А бацьку, мачыху і яе фашысты сагналі разам з іншымі жыхарамі ў вялізны хлеў. Стогны, крыкі, плач. Людзі зразумелі, іх будуць паліць. Перад самымі варотамі бацька раптам рэзка штурхануў Веру ў бок, прашаптаў: «Бяжы кустамі ў лес!.. Ратуйся!..»
Па дзяўчыне стралялі карнікі, але Бог падмог выратавацца. Праз нейкі час сірата Вера Анішчук аб'явілася на заводзе пана Орды, дзе рабілі цэглу. Там і сустрэла яна спагадлівага Сцяпана Скакуна. Пакахаліся, і вырашылі стварыць сваю сям'ю.
Была, як мне здаецца, яшчэ адна вельмі важкая прычына іх паспешнага вяселля. Наступіў якраз перыяд, калі фашысты арганізоўвалі масавы хапун юнакоў і дзяўчат. Сілком вывозілі моладзь у Германію адбываць у рабстве працоўную павіннасць. Бралі толькі халасцякоў. Вось і прывёў Сцяпан у бацькаву хату сваю каханую. Роўна праз дзевяць месяцаў у іх з'явілася першая дачка — Марыя. Да вызвалення Беларусі заставалася некалькі месяцаў.
У маладых Скакуноў усё ладзілася так, як наканавала маці Зося за вясельнай вячэрай:
— Нарадзіце спачатку сабе няньку, а потым сыноў-арлоў. Каб зямлю аралі і ўсіх нас абаранялі...
Сцяпан і Вера не падвялі бацькоў. Пасля Марыі ім Бог падараваў яшчэ Аляксея, Васіля і Галю. 
Узіраюся ў даўнейшы здымак, на якім шчаслівая маладая пара дастоеўцаў у акружэнні дробненькай дзятвы. Самыя малыя — на прыполе ў мамы, на каленях у бацькі, большыя — каля іх, на сваіх нагах. Твары ў дзяцей, як пульхныя булачкі. Вось толькі вочы крыху спалоханыя, здзіўленыя, устрывожаныя. Яшчэ б, першыя фотаздымкі ў жыцці. На іх навялі нейкае вялізнае «вока», якое бліскае маланкай.
Затое твары бацькоў поўныя гонару і задавальнення. Сцяпан адчувае сябе гаспадаром, абаронцам сям'і. Род прадаўжаецца! А Вера ў белай кофтачцы і чорнай спадніцы — адно зачараванне. Валасы і вочы смаляныя. На твары — мілая, цнотная ўсмешка. Здаецца, адымі ад яе чацвёра дзетак, і яна зноў дзяўчына, вольная птушка. А яшчэ адчуваецца ў вачах рашучасць. Толькі крані яе дзіця і яна стане ваяўнічай львіцай, не задумваючыся ні на міг кінецца абараняць сваю крывінку.
Мяне ж найбольш цікавяць народзіны іх другога дзіцяці — сына Алёшы. Па макавым зярнятку збіраў я звесткі пра тое, як з'явіўся новы зялёны лісток на магутным дрэве Скакуноў. Мае цярплівыя пошукі, роспыты, роздум адкрылі і гэту тайну.
Аляксей Скакун нарадзіўся не проста 1 сакавіка 1946 года. Гэта быў першы дзень першай пасляваеннай вясны. Ну-ка, матэматыкі, адыміце ад гэтай даты назад тэрмін знаходжання дзіцяці пад сэрцам маці і вы атрымаеце — май 1945 года. Пераможны, святочны май! Божа, якім жа ён быў жаданым, чаканым для кожнага беларуса!
Вайна параніла ўсіх, і кожны хацеў неяк па-свойму праявіць радасць, адметна адсвяткаваць Перамогу, арыгінальна адсалютаваць ёй. Так што сынок Сцяпана і Веры мог па праву насіць імя Віктара-пераможца. «Аве віктар!» — так рымляне сустракалі палкаводцаў у дні трыумфу. Яго маглі назваць і Георгіем-пераможцам або Юрыем, бо ў тыя майскія дні палешукі якраз святкуюць Юр'еў дзень. Але сынок займеў бацькоўскае блаславенне на імя Аляксей.
Была якраз пятніца.
Снег яшчэ ляжаў на палетках, аселы і крыху счарнелы, ён дажываў апошнія дні зімовага раявання. Неба ачышчалася ад кудзельных воблакаў. Разбуджанае сонца ўсё больш упэўнена займала свой высокі трон.
Іванаўская раённая газета «Сталинский путь» у гэты дзень паведамляла, што сяляне рыхтуюцца да веснавога севу. У раённай машынна-трактарнай станцыі (МТС) адрамантавана два трактары і дзве сеялкі, завезена трынаццаць тон паліва. Каваль Пётр Баль вырабіў дваццаць новых і назубіў сто старых сярпоў. А ў Моталі стварылі арцель па вырабе валёнак. «У нас павінна быць і будуць калгасы!» — пісала газета.
На фоне вось такога раённага энтузіязму ў хаце Скакуноў чакалася прыбаўленне ў сям'і. Вера падказала мужу паставіць у печ вялікі чыгун вады: «Хай будзе цёплая. Спатрэбіцца...» Папрасіла прывезці бабу-павітуху. Замітусіліся і іх бацькі — Васіль, Зося. Васіль сам падахвоціўся ехаць у Вульку па народную акушэрку. Добра, што быў запрэжаны яго белы конь, на якім у той дзень перавозіў дровы.
Васіль не шкадаваў стомленага каня. Церабіў яго лейцамі, падганяў пугай, вокрыкамі: «Но!.. Не лянуйся!.. Унучак хоча пабачыць свет...» Толькі каля Зайчышынай хаты крыху перавёў дыханне, ускочыў у двор і зноў не стрымаў трывогі:
— Цётачка, хуценька паедземце да нас. Нявестачка мая Вера хоча ўнука мне падарыць...
— Адкуль узяў, што ўнук будзе?
— Бо ўнучка ўжо ёсць.
— Каго Бог пашле, таму і радуйся, — рашуча сказала Зайчыха і пачала збірацца.
Найперш павітуха акуратна прычасала валасы, адзела на іх ільняны, самавязаны чэпчык. З непакрытай галавой нельга ісці нават да калодзежа, не тое што да парадзіхі. Паверх белага чэпчыка завязала клятчастую хустку-намітку. Накінула на плечы паліто.
— Паехалі! — не проста прамовіла, а як бы загадала Васілю, гэта азначала: гані каня, не шкадуй, бо роды не выбіраюць пагоды.
У той жа дзень, у Божую пятніцу, род Скакуноў абагаціўся хлопчыкам, якога ахрысцілі Аляксеем. Першай яго блаславіла павітуха. Яна спаласнула немаўля ў начоўках з цёплай вадой, перавязала пупавіну, адрэзала яе, прамовіла:
— Хто ў пятніцу радзіўся, той да ўсяго згадзіўся.
Зайчыха мела звычку прыкладваць нешта да пупавіны, верыла, што гэта вызначала далейшы лёс дзіцяці. Прыкладзе серп — вырасце жняёй вопытнай, прыкладзе грошы — будзе багаты. Да пупавіны Алёшкі павітуха прыклала тое, што было пад рукой, што ляжала на стале — аловак і скібку печанага хлеба, прыгаварыла:
— Хай жа ваш сынок, Вера і Сцяпан, з розумам здабывае хлеб!
Зайчыха, добрая душа, пацалавала хлопчыка, спавіла і перадала Веры дарагі скарб:
— Беражы!.. Гадуй, вырасці заступніка, гаспадара зямлі!.. Запомні, мужыка не кажух грэе, а сякера. Не будзе аратага, не будзе і багатага...
Вопытная павітуха Зайчыха мела сваіх сямёра дзяцей. Бабіла нават панскіх спадчыннікаў. Была вядомай у вёсках далёка ад Дастоева. Да яе парад і пажаданняў прыслухоўваліся. І верылі ёй, як сённяшнія маладыя вераць сучасным гараскопам.
Возьмем і мы на прыкмету некаторыя прароцтвы старажытных календароў. Яны сведчаць, што нарадзіўся хлопчык Алёша Скакун пад сузор'ем Рыб. Яго шчаслівыя дні — панядзелак, чацвер, пятніца. Спрыяльная лічба — сем! І ўсе лібчы, якія дзеляцца на сем. Яго год нараджэння 1946, дарэчы, таксама дзеліцца на сем. Добрая прыкмета!
Імя Аляксей складваецца з сямі літар. Кожная з іх нясе свой жыццёвы знак, мае адметны сэнс:
А — жаданне нешта важнае пачаць і здзейсніць.
Л — тонкае ўспрыяцце прыгажосці, мастацкі густ.
Я — пачуццё сваёй вартасці, жаданне дасягнуць павагі.
К — вынослівасць, крэда жыцця: усё ці нічога.
С — імкненне да ўсяго трывалага, надзейнага.
Е — патрэба да самавыяўлення.
Й — тонкая духоўнасць, чуллівасць, дабрыня.
Запомнім яшчэ, што Аляксей у старагрэчаскай мове азначае — «той, які аберагае, абараняе». Царква ўшаноўвае памяць святых Аляксеяў ажно сорак дзён у год.
Ёсць свята Аляксей, якое праваслаўныя адзначаюць у канцы сакавіка, у месяцы нараджэння Аляксея Скакуна. У той дзень людзі чакаюць прылёту буслоў, журавоў. Бусел нават сваю прымаўку мае: «Хоць заб'юся, а на Ляксея з'яўлюся». На Аляксея рыба ідзе на нераст, карова на верас, а бортнік лезе на хвою. Пачынаюць рыхтавацца да сяўбы лёну, аўсу.
Гараскопы сцвярджаюць, што людзі, якія нарадзіліся ў дзень з лічбай «адзінка», як Аляксей Скакун першага сакавіка, падпадаюць пад апеку самога Сонца. Яны рашучыя, высакатворчыя, цвёрда трымаюцца сваіх поглядаў, валодаюць вялікай сілай волі. Каб зрабіць нешта па-свойму, могуць перавярнуць усё ўверх дном. Людзі пад знакам адзінкі ўздымаюцца высока па прафесійнай лесвіцы.
1946 год па Усходнім гараскопе быў годам Сабакі. Мудрацы сцвярджаюць, што людзі якія нарадзіліся ў гэты год праяўляюць у сваім жыцці вернасць, чэснасць. Ім можна давяраць тайны. Яны ўпартыя ў дасягненні мэты, крыху эгаістычныя. Для іх багацце — не самамэта, але грошы заўсёды водзяцца, яны ўмеюць іх зарабляць і лічыць. Маюць востры язык. Самакрытычныя, змагаюцца за справядлівасць. Даводзяць справу да задуманай мяжы і звычайна перамагаюць. З іх атрымліваюцца выдатныя кіраўнікі.
У год Сабакі ў свой час нарадзіліся Цыцэрон, Вальтэр, Шаўчэнка, Дзюма, Гюго, Мальер, Рэмарк, Лермантаў, Карамзін, Твардоўскі, Чэрчыль, Сталыпін. А пад знакам Рыбы — Мікеланджэла, Расіні, Шапэн, Эйнштэйн, Рэнуар, Вашынгтон, Рымскі-Корсакаў...
Кім жа стане Лёша Скакун, які нарадзіўся 1 сакавіка 1946 года ў бацькоў Веры і Сцяпана, у хаце дзеда Васіля?
Як спраўдзіць ён прароцтвы мудрай і вопытнай павітухі, бабы Зайчыхі? Ці апраўдае прадказанні ўсходніх гараскопаў? Яны, дарэчы, даводзяць, што Аляксей Сцяпанавіч Скакун ужо нараджаўся ў мінулых стагоддзях. Было гэта, як ні дзіўна, у Паўднёвым Кітаі. І працаваў ён там рамеснікам, які вырабляў рыбалоўныя кручкі і гарпуны.
Што ж, нам застаецца пільна ўгледзецца ў зямное жыццё дастоеўскага хлопчыка, прасачыць яго сталенне, мужанне ды пераканацца, што словы павітухі, вывады гараскопаў і праўдзівыя, і прарочыя.
5. І скокам, і бокам
Кажуць, дзе маці нарадзіла, там і радзіма.
Пра Аляксея Скакуна нам вядома: яго радзіма — вёска Дастоева ў Іванаўскім раёне. Больш дакладна — пасёлак Бэрвы дастоеўскага паселішча. Яшчэ больш канкрэтна — хата дзеда Васіля. Маючы такія звесткі, можна было б пачаць апісваць яго маленства, але стрымлівае адно пытанне: чаму ў майго героя прозвішча Скакун? Здаецца, разгадаўшы яго, займею залаты ключык ад многіх таямніц.
Справа ў тым, што я даўно паверыў у адну ісціну: прозвішча чалавека — гэта яго генны, радаводны код. У ім зашыфравана пэўная гістарычная загадка. У прозвішчы, як і ў архіве, захоўваецца тое забытае нешта, якое можа і вочы прасвятліць, і слых палагодзіць, і розум узбагаціць.
Ну чаму Аляксей Сцяпанавіч Скакун мае такое прозвішча? Які далёкі продак падараваў яму гэты «пашпарт»? У чым вытокі яго? Што разам з прозвішчам перадаецца новаму спадчынніку?
Пытанні вострыя, як лязо брытвы, абрывістыя, як горныя скалы, высозныя, як летнія воблакі, недасягальныя, як касмічныя зоркі, і амаль такія ж таямнічыя, як сам сусвет. І ўсё-такі хочацца займець журава ў небе. Давайце навучымся не губляць надзею заўсёды, усюды і ва ўсім.
Званю аўтарытэтнай, вядомай вучонай Валянціне Пятроўне Лемцюговай. Яна даўно і плённа даследуе сучасную беларускую мову, напісала папулярную кнігу «Тапонімы распавядаюць», вядзе рубрыку ў рэспубліканскай газеце «Што ў імені тваім?» На другім канцы гарадскога тэлефона чую маладжавы, прыветны голас:
— От і добра, Уладзімір Сцяпанавіч, што разблытваеце загадку прозвішча Скакун. А то іншы гатоў на печы замёрзнуць, а ў лес па дровы не паедзе, — падхвальвае мяне і задаволена жартуе акадэмічны доктар навук, пасля пераходзіць на сур'ёзную размову. — Скакун, ведаеце, нібыта простае прозвішча, быццам у ім зразумелы сэнс, але ж усё ў свеце і мае сваю індывідуальнасць. Адметна тое, што прозвішчы — багацце чыста нацыянальнае. У мове можа быць запазычанасць. Тут — не!..
Валянціна Пятроўна ў свой час пісала рэцэнзію на маю кнігу «Мы. Аповесць пра нашы прозвішчы», таму наша размова набывае зразумелы і вельмі зацікаўлены змест. Прыгадваем, ад каго і ад чаго паходзіць слова «скакаць». Скачуць конь прыручаны і дзікі тарпан, конік лугавы і блыха кусачая. Вавёрка скача па дрэвах і заяц, калі яго хто напалохае. Сярод павукоў ёсць скакунчыкі. Яны не плятуць павуціну, як усе іхнія сабрацці, а ловяць здабычу наскокам, знянацку. Адна з парод акул называецца рыба-скакун. Ёсць жабы-скакухі і стракозы-скачкі. Род жукоў-скакуноў перамяшчаецца скачкамі-пералётамі. Галава ў іх вялікая, вочы пукатыя, а сківіцы — сярпом загнутыя.
От і разбярыся, ад якога прыроднага скакуна прыйшла да чалавека мянушка Скакун?
Тое, што гэта прозвішча ўтворана з мянушкі, абзывалкі, дражнілкі сумненняў няма. Але ж хто і чаму паспрыяў такой назве? Ніхто з жывых Скакуноў ніколі не знойдзе адказаў на гэтыя пытанні. Яны, як кажуць, павісаюць у паветры, бо вельмі ж доўга просты люд быў маўклівым, бязродным, цёмным, адным словам, Іванамі, не помнячымі свайго роду. От і прымаўкі пайшлі: «Жыў калі скокам, а калі і бокам»; «Ні скакун, ні граюн, а ў куточку сядун».
Ад усіх тых, хто надзелены скокамі як жыццёвай неабходнасцю, чалавек пераняў у свае звычкі пэўныя якасці. Ён ходзіць падскокваючы, калі нага баліць, калі мае кульгавасць, няроўныя ногі. Мужык можа цераз плот пераскочыць, на каня скокнуць. Скакуном называюць заўзятага танцора. «А чаму б нам не скакаць, калі ўмеем танцаваць». Ёсць нават танец полечка-скакуха, весялуха. Відаць, падчас вяселля нарадзіліся такія выслоўі: «Вашы скачуць, а нашы плачуць», «Абадранцы пайшлі ў танцы, а галабокі паляцелі ў скокі».
Тураўцы, такія ж палешукі як і дастоеўцы, могуць сказаць: «Як удырыўся, то ў вочах куры скачуць». Пра венік у іх свая загадка: «Сухі стахвей па хаце скача».
Карацей, ва ўяўленні людзей скакун — гэта чалавек вёрткі, непаседлівы («Скакун ты гэткі»), жвавы, няўрымслівы, неўтаймоўны, неспакойны, нястомны, а ў дзяцінстве — свавольны, гарэзлівы, крыху дураслівы («Супакой ты скакуна етага»).
Жыхар пэўнай мясцовасці, які вылучаўся сярод іншых менавіта такімі якасцямі, і мог займець мянушку «Скакун». Яна так моцна прыліпала да чалавека, што міжвольна замяняла яму і пасведчанне, і пашпарт, і даведку, рабіла яго адметнай, распазнавальнай асобай сярод іншых мазольнікаў. Будзем мець гэта на ўвазе пры стварэнні партрэта Аляксея Сцяпанавіча Скакуна.
Мяне ж, калі шчыра, прываблівае іншая версія прозвішча Скакун. Яна хутчэй за ўсё ўтворана ад пэўнай прафесіі яго продкаў. Нездарма ж ад іх дайшлі такія прымаўкі: «Не я скачу, а скача няволя, прымушаюць панове»; «Дам хлеба, скокні да неба».
Вось той, скакуновай прафесіяй, і зараблялі прыгоннікі кавалак хлеба. Радаваліся яму, выпрошвалі яго ў сваіх малітвах: «Ойча наш! Хлеба штодзённага дай нам сёння, і выбач нам правіны нашы... Госпад наш! Падмажы мне грэшнаму ў гэтай маёй працы, што цяпер пачынаю рабіць, як для Цябе Самога, у імя Айца і Сына і Святога Духа. Амінь».
Відавочна, што старажытная прафесія Скакуноў звязана з канём — вернай рабочай сілай мужыка, асноўным рухавіком яго працы, абароны, жыцця. Нездарма і па сёння шмат людзей носяць «конскія» прозвішчы: Конеў, Каневіч, Канёнкаў, Конікаў, Конін, Конюхаў, Канякін, Жарабцоў, Жарабятнікаў, Кабылін, Кабылінскі, Кабылкін, Лашакоў, Мерынкаў, Лашадзілін, Табуноў, Калеснікаў. Коні, як і людзі, маюць сваю «масць», нораў, характар. Адсюль і новыя прозвішчы: Буланаў, Рабаконь, Сіўко, Гнядзько, Гнядоў, Варанюк, Варанчук. Ёсць коні клячы, шаўлюгі, ламавікі, вазавікі. Ад іх — людскія прозвішчы. Лекар коней канавал увекавечаны ў прозвішчах Канавалаў, Канаваленка, Канавальскі.
А наш мужык — Скакун. Яго фамільны эпіграф таксама звязаны з канём. Але, заўважце, не з абы-якім, а канём хутканогім, шпаркім, чыстакроўным. Такога пародзістага скакуна-рысака ў плуг не запражэш, воз дроў цягнуць не прымусіш. Ён служыць чалавеку для іншых патрэб. На ім вершнік выязджаў на абарону Айчыны. Такі конь абслугоўваў рассыльных, веставых, дзяржаўных паштароў, пажарных дазорцаў.
Кім жа працавалі дастоеўскія Скакуны? Хто з іх ездзіў на дабрэнных конях, у якіх ногі, як вытачаныя, і ўся іх постаць аж спружыніла над зямлёй, калі яны скакалі галопам?
Святло на гэту тайну крыху праліваюць гістарычныя архівы. На якіх мы ўсе павінны маліцца, даражыць імі ды ўмела ствараць новыя, сучасныя, па якіх будучыя летапісцы адкрыюць нас, цяперашніх.
Учытаемся яшчэ раз у нашы архіўныя здабыткі ды раскінем іх, як цыганка карты. На якія думкі наводзяць кароткія звесткі даўніны?
У архіўным дакуменце сказана, што вёску Дастоева ў 1806 годзе перакупіў у Стравінскага былы польскі генерал, князь Тадэвуш Венядзіктавіч Гедройц. Ён жа і перавёў Івана Скакуна ў Дастоева з іншай сваёй вёскі.
Я добра ведаю Валерыя Карлавіча Гедройца, дзеяча культуры нашай рэспублікі, які жыве і працуе ў Мінску, званю яму:
— Шаноўны Валерый Карлавіч, мне стала вядома, што ваш родзіч князь Тадэвуш Гедройц некалі купіў вёску Дастоева з усімі жыхарамі, пасяліў там слаўных Скакуноў, пра аднаго з якіх я зараз пішу. Ці ведаеце што-небудзь пра свайго далёкага родзіча?..
Валерый Карлавіч перадаў мне старонкі кнігі пра радавод князёў Гедройцаў. Яе аўтары даводзяць, што гэта вельмі старажытны род на Беларусі. Яму ці не тысяча гадоў. Сярод Гедройцаў шмат слаўных людзей. А вось пра Тадэвуша (1750—1824 гг.) сказана: «Служыў у войску Вялікага Княства Літоўскага, быў паслом Сейма. У Царстве Польскім, калі яно ўваходзіла ў склад Расійскай імперыі, — генерал дывізіі». Ён, прафесійны ваенны, удзельнічаў у вайне 1792 года. У паўстанні 1794 года, як член Вышэйшай Рады літоўскай, абараняў Варшаву. Будучы буйным уласнікам зямлі і прыгонных людзей, ён меў сваю харугву, падраздзяленне вайсковай кавалерыі. Вершнікі ахоўвалі свайго ўладара ў мірны час, а калі ўзнікала патрэба, выступалі з ім у паход на абарону дзяржавы.
Даследчыца архіваў Галіна Аляксееўна Скакун звярнула ўвагу на такую акалічнасць. Іван Скакун быў пераведзены Гедройцам у Дастоева, у сям'ю Вакулы Ламазы, ва ўзросце 18 год. Было гэта ў 1807 годзе. Той Іван Скакун, як бачым, яшчэ маладзенькі, нежанаты. У яго перад князем, генералам Гедройцам заслуг няма. Значыць, яны ёсць у яго бацькі Сцяпана, які ў хуткім часе памёр.
Кім служыў той Сцяпан Скакун у Гедройца? Кавалерыстам? Пасланцом? Ганцом? Кур'ерам? Нарачным?
У адным з старых дакументаў вычытаў цікавы факт: «Поле ў тры пераклікі, а ён ганца шле». Уяўляеце, каб перадаць нейкае важнае паведамленне з аднаго канца палетка ў другі, гаспадар трымаў падрыхтаваных людзей з магутным голасам. Мо яны знаходзіліся на спецыяльных вышках або на пагорку і перадавалі загады, павяленні, папярэджанні. Адзін выгукваў іх, другі падхопліваў, а трэці лавіў і адрасаваў каму трэба. Во які існаваў жывы тэлефон-пераклік! А калі ён не спрацоўваў, гаспадар пасылаў ганца. Такія пасланцы, з вуснай ці пісьмовай весткай, меліся паўсюдна: і ў сельскай гаспадарцы, і ў лясніцтвах, і ў войску, і пры панскіх маёнтках. Дык, можа, такім ганцом служыў Сцяпан Скакун?
Кім бы ён ні быў, але ўласнік Дастоева князь Тадэвуш Гедройц пра яго клапаціўся. Значыць, той мужык Скакун дастойны высокай увагі і павагі. А гэта і ёсць галоўнае, што нам трэба запомніць і ведаць. Выходзіць, герой нашай аповесці Аляксей Сцяпанавіч Скакун мае глыбокія і надзейныя карані, якія сілкуюць магутнае сённяшняе дрэва дастоеўскіх Скакуноў.
Дык гарцуйце, скачыце, зялёныя радаводныя парасткі, у новую вышыню, па новых стагоддзях? Дзе скокам, а дзе бокам, толькі не на застойным месцы, бо, як кажуць дастоеўцы, «хто мала дбае, той у дзежцы нічога не мае, у таго ў галаве ціха, а ў кішэнях — пуста». Адным словам, каб з вас коні не рагаталі.
6. Салаўі шалелі
Сядзіць на ложку векавуха-дастоеўка Надзея Цімафееўна Бурак і ахвотна баіць пра мінулае. Памяць вострая, маладая, голас зычны:
— Я, галубок, баба яшчэ хоць куды. Вот толькі вочы падводзяць, не хочуць чыста пазіраць. Добра, што малітвы ведаю на памяць. Вунь ляжыць на стале малітоўнік, назавіце старонку, і я вам скажу, аб чым там напісана...
Надзея Цімафееўна лёгка вытрымлівае экзамен і несхавана радуецца, што яе аповедам цікавіцца мінскі госць:
— Я, галубок, нядаўна прачытала кніжку пра трох мушкецёраў. А вот «Ціхі Дон» тры разы бралася і не адолела. Брыдкіх слоў там замнога, не люблю такога...
Мне прыемна слухаць бабу Надзею, як бы чую і бачу маму Аляксея Скакуна. Яны ж аднагодкі, сябравалі і не ведалі, што радня. Пытаюся ў яе пра крынічку, якая згуртоўвала ўсіх дастоеўцаў:
— От я табе, галубок, такое згадаю. Аднаго разу ішлі мы з бацькам гнаць самагонку. Сама на дзень займалася. Каля крынічкі я прыпынілася, прашуся: «Бацько, пастойма, пачуй, што салаўі вырабляюць!..» Чаромха белая-белая. Ад яе мо і неба пасвятлела. А салаўі шалелі. Божа, ніколі не забудуся таго рання. Дак мы з бацькам тады ледзь не забыліся, куды і чаго ішлі. От што рабілася ля той крынічкі...
Пра дастоеўскую прыродную крынічку чуў амаль ад кожнага вяскоўца, з якім давялося гаварыць. Яна ў некалькіх сотнях метраў ад хаты Скакуноў. Яна — жывы помнік Алёшкавага маленства.
Цяпер, праўда, толькі месца тое завецца Крыніца, а сам прыродны струмень вады парушылі меліяратары. Слязіцца зямля ў тым месцы, дзе бруілася адвечная крыніца. Кажуць, вада была халадзенная, чысцюткая, святая. Непадалёк стаяла драўляная царква і на Макавея, і на Мядовы спас вернікі хадзілі туды хрэсным ходам.
Бацюшка асвячаў вадзяны ключык. Людзі бралі земляную расу вёдрамі. Мылі гаючай вадой галовы, каб добра раслі валасы і каб у іх нічога не заводзілася. Абмывалі свянцонай вадой раны, балячкі, прыкладвалі кампрэсы да хворых мясцін. А дзеці збіраліся каля крыніцы для сваіх забаў.
— Помню і я тое месца, як жа забыцца, — гаворыць Аляксей Сцяпанавіч Скакун. — У вольную часінку беглі туды вады папіць, смагу прагнаць. Каб спякоту адагнаць, абліваліся. Візгам, крыкам напаўнялася ўсё наваколле. Тут жа, у альховых кустах гулялі ў вайну. Рэчка Струга недалёка. Зімою каталіся на самаробных каньках, лыжах. Крыніца згуртоўвала нас усіх...
Гэта пацвярджаюць яго брат Васіль, сёстры Марыя, Галя:
— Там раслі кусты чорных парэчак. Маліннік быў. Ягад наядзімся, вады пап'ём, а яна аж у зубы заходзіць, як з маразілкі. Воддаль ад крынічкі шчаўе збіралі. Яно, казалі, было лячэбнае. А маці нам з яго халаднік варыла. На лузе каля крынічкі зімою каток ладзілі. Коўзаліся хто на чым, абы толькі бацькі адпускалі з хаты...
Усю старажытную вёску Дастоева можна назваць прыроднай крыніцай для людзей. Кажуць, тут даўным-даўно пралягаў шлях з Пінска ў Вільню, а ў Дастоеве была буйная стаянка. Падарожнікі мянялі коней, кармілі іх і самі адпачывалі. От і казалі: «Даехаў да стойбішча», «да стоева». Адсюль мо і першасная назва прыстанішча — Дастоева. А калі пінскі князь выбраў гэту мясціну для сваёй рэзідэнцыі ды пачаў сяліць тут дастойных людзей, то назва Дастоева замацавалася на вечныя вякі.
Ветэраны згадваюць, што не так яшчэ даўно перад дастоеўцамі людзі з суседніх вёсак здымалі шапкі і першымі паважліва здароўкаліся.
Гэта добрая традыцыя, відаць, пачалася з 1506 года, калі тут распачалі жытку слаўныя Дастаеўскія. З сямнаццатага стагоддзя Дастоевам валодалі Стравінскія, Гедройцы, Чапліцы, Орды. Падобна, і яны трымаліся добрых традыцый. Апошніх паноў Ордаў помняць нават сённяшнія, дастоеўскія пенсіянеры:
— Яны пазіралі на нас па-людску, а не як баран на стрыжаную авечку. У нас быў пан Тадэвуш Орда, дык ён свой пляц адпусціў пад царкву. Неблагі пан удаўся. З намі па-нашаму гаварыў. Пройдзе па вуліцы, убачыць якога бедака, скажа: «Мо ў цябе, галубок, няма чаго есці, то прыходзь». Насыпле ў торбу круп, зерня, мукі...
Ганьбай лічыліся распуства і нявернасць. От і нарадзіліся ў Дастоеве свае прымаўкі: «Добрую карову і добрую дзеўку з сяла не выпускаць»; «Рабі, нябожа, то і Бог дапаможа». Гэтым і вылучалі дастоеўцаў ад жыхароў-суседзяў з Моталя, Янава, Моладава, Замошша, Ляскавіч, Ляхавіч, Кротава. Аб'ядноўвала ўсіх тое, што людзі імкнуліся жыць сваім розумам. Чакалі і шукалі волі, таму жыло тут адвечнае жаданне «людзьмі звацца». Ва ўсім імкнуліся быць прыстойнымі: і ў сям'і, і ў полі, і на гулянцы. Кажуць, дастоеўцы вельмі любілі «скокі». Можна толькі здагадвацца, якімі спрытнымі былі хлопцы і дзеўкі Скакуновы на тых танцах. Прымаўка нават хадзіла па вёсцы: «Танцоваты — нэ работа, а нэ ўміеш — соромота».
Мова ў дастоеўцаў трапная, не скорагаворка, з роздумам і з пэўнай дасціпнай хітрынкай, як у цяперашняга Аляксея Сцяпанавіча Скакуна. Любога грамацея могуць прыпыніць сваім мудрым дыялектам. Былая суседка Скакуноў прыгадвае іх маці Веру, расказвае пра яе ўмелае ткацтва і раптам, каб узвысіць і ацаніць яе рамяство, прамаўляе:
— Ведаеце, на гатовым вярстаты можэ і жаба плэскаты...
Сапраўды, на ўсім гатовенькім любы можа нешта рабіць, а ты сабяры той складаны самаробны ткацкі станок, падрыхтуй пражу, умела выберы ўзор і знітуй, запраграмуй яго, а тады плескачы бёрдамі з набіліцамі.
Не кожны адразу адгадае Скакунову загадку, якую пераняў ад мамы: «Каля ямы ўсе з кіямі». Аказваецца, гэта сям'я абедае, з лыжкамі каля агульнай, вялікай місы. У ёй духмяны шчавельнік, згатаваны са шчаўя, што расло каля Крыніцы.
Кожным разам, калі еду ў Дастоева, адчуваю нейкае асаблівае хваляванне. Пад перашэпт колаў аб асфальт чую ўзмоцненае біццё сэрца. Тут, у палескай вёсцы, сустракаюць высокія, зіхатлівыя купалы Ільінскай царквы. Побач, за кудлатымі елкамі, сядзіць у задуменні на лаўцы вялікі і мудры, бронзавы Фёдар Дастаеўскі. Каля яго штодня праходзяць у школу вучні і настаўнікі. Злева і справа — новыя дамы. Тут — магазіны, праўленне СВК «Дастоева», клуб, дзіцячы сад, пошта. Гэта і ёсць цэнтр вёскі. А да хаты Скакуноў — кіламетр вуліцы. Хочацца запомніць кожнае дворышча, кожнае дрэўца, кожнага сустрэчнага дастоеўца і неба над імі. Нейкі незвычайны водар паветра ахутвае ўсё Дастоева. І я каторы раз лаўлю сябе на думцы, што вялізная, старажытная вёска з яе насельнікамі, прасторнае наваколле і палетак за былой крыніцай і Стругай, на якім быў маёнтак Дастаеўскіх, — усё гэта разам узятае і ёсць тая калыска, у якой люляўся хлопчык Лёша Скакун, і ёсць тая жыватворная крыніца, з якой ён уволю наталіўся дабрынёй і сокамі жыцця.
Ён выхаваны ў вялікай павазе да вёскі і вяскоўцаў. А гэтыя ўрокі давалі найперш яго бацькі — Сцяпан Васільевіч і Вера Пракопаўна. Усе дзеці называлі іх толькі на «Вы».
— Пасля арміі, — прыгадвае Аляксей Сцяпанавіч, — я адчуў сябе ўжо дарослым і неяк няўзнак звярнуўся да таты на «ты», дык ён вельмі абурыўся. Сказаў: «Каб такога больш не чуў». І я вініўся перад ім да апошняга дня яго жыцця...
А як засвоіў бацькаў выхаваўчы ўрок Аляксей Сцяпанавіч, пра гэта расказала былая яго настаўніца Ганна Якаўлеўна Кандратчык:
— Сяджу аднойчы на лавачцы, пастухі ідуць ад кароўніка. Твары зіхацяць, як валачобныя яйкі. Наперабой хваляцца: «Ці не паверыце, Якаўлеўна, прыязджаў наш Скакун з Астрамечава, дык прыпыніўся каля нас, кожнаму падаў руку. От чалавек! О, ёй-ёй, з кожным паздароўкаўся за руку!..
Дарогу да крынічкі дастоеўцы назвалі Царкоўніцай. Па ёй хадзілі старыя, сталыя, малыя вяскоўцы. Крынічка ўсіх частавала сваёй найчысцейшай зямной вадой. Крынічка ўсіх адорвала хараством свайго зялёнага покрыва, чароўным спевам салаўёў, якія тут цёхкалі да шаленства. Крынічка выхоўвала людзей, аб'ядноўвала іх, давала ім сілу. Яна сталася многім людзям тым першым вянком жыццёвага зруба, на якім трымаецца духоўная моц чалавека. Яна і для Аляксея Скакуна — важкі пачатак пазнання і прыгажосці, і сяброўства, і душэўнай чысціні. Яна для яго, як і бацькоўская хата, як і ўсё Дастоева — жыццёвы магніт, святыня, перад якой пасля цяжкай хады хочацца стаць на калені і паспавядацца.
7. «Хачу быць Ходасам!..»
Дзед Васіль і Лёшка пазіраюць на мяне з фоткі, і я не магу адарваць позірку ад іх. Нават узброіўся лупай, хачу ўбачыць нешта большае, хачу адчуць той міг, які засведчаны на памятным здымку.
Яны ў садзе, каля дрэў, на якіх гронкі маленькіх яблычкаў, зялёных і кіслых. Да Спаса яшчэ далёка, а значыць, на дварэ — лета. Гудзяць пчолкі, пырхаюць матылькі, траўка цягнецца да сонейка. А дзед Васіль у ботах. Відаць, яны ў яго адны, на святочны і будзённы дзень, запыленыя, даўно не ваксаваныя. Побач стаіць босы Лёшка ў кароткіх штоніках. Ногі яго адчуваюць траўку сакавітую, зямельку цёплую.
Дзед апрануты, здаецца, ва ўсё самаробнае. Штаны і кашуля на ім як бы з аднаго сувоя палатна, толькі пафарбаванага. Кашуля на тры гузікі, з дзвюма накладнымі кішэнямі. Правая не зашпілена, у ёй нешта ляжыць. Мо самае дарагое і важнае, што ён заўжды трымае пры сабе, — грошы, малітвы, курыва?
Лёшка таксама ва ўборы ад найлепшай мадэльеркі-краўчыхі мамы. Пакамечаныя штаны, такая ж куртачка з вялікімі гузікамі і з дзвюма кішэнькамі. З-за шырокага расхлістанага каўняра кароткай курткі, з якой ён яўна вырас, бачна сподняя маечка. Кішэнькі адтапыраныя, відаць, туды часта забягаюць ручкі, каб нешта пакласці, схаваць, узяць.
Па ўсіх хрысціянскіх правілах стары дзед сядзіць у крэсле, вынесеным у сад з хаты. А ўнучак паважліва стаіць побач. Яны, Скакуны, — адно цэлае. Іх як бы знітоўваюць рукі: дзедава, якую ён трымае на правым калене, і Лёшкава, якую ён паклаў на левае дзедава калена. У дзеда Васіля рука жылістая, спрацаваная, з доўгімі пальцамі. У Лёшкі — пульхная, з ямачкамі на згібах, але, адчуваецца, яна ў яго не беларучка.
А твары ў старога і малога Скакуноў такія, што не адарваць вачэй. Дзед Васіль пазірае не проста ў аб'ектыў, а ў нейкую аднаму яму вядомую далячынь. Пазірае з глыбокім роздумам. На хударлявым твары з пасівелымі вусамі і бародкай застыла стрыманая, мілая ўсмешка. Левай рукой падтрымлівае за спінай унучка і як бы просіць усіх: «Беражыце гэтага хлопчыка!..»
Лёшка пазірае на нас вялікімі, адкрытымі вачыма, у якіх гатовы ўмясціцца ўсё неба, агромністы свет наўкол. У яго вачах — яснасць і трывога, здзіўленне і не зусім дзіцячая сур'ёзнасць. Ды толькі пульхныя шчочкі, белабрысая галоўка, адтапыранае вушка выдаюць у ім хлопчыка-скакунка, якому ад роду ну якіх-небудзь гадкоў пяць-шэсць. А гэта той узрост, калі актыўна спазнаецца жыццё, у якое ён прыйшоў, але, на жаль, у памяці амаль нічога не застаецца.
Колькі я ні дапытваў Аляксея Сцяпанавіча Скакуна пра яго ранняе, дашкольнае маленства, ён увесь час сарамліва ўсміхаўся:
— Выветрылася ўсё... Складана што-небудзь канкрэтнае згадаць. Помню, мама жне жыта, а я каля яе кручуся. Помню, едзем з дзедам на белым кані, але ж не на прагулку, а па снапы ці па сена. Помню, бацька пілуе дровы, а я складваю. Памяць высвечвае адно — работа, работа, работа...
І зноў лезу ў архівы, у кніжкі, у старыя газеты, прыстаю да ветэранаў-дастоеўцаў. Хачу аднавіць тыя, ужо далёкія гады, у якіх праходзіла маленства Лёшы Скакуна. Гэта нам спатрэбіцца, каб глыбей зразумець, як уздымаўся ў жыццё наш герой, якім быў час, якія клопаты агортвалі вёску, людзей, увесь Іванаўскі раён.
Закончылася вайна. Дастоеўцы не толькі залечвалі раны ліхалецця, а пачыналі занава ладзіць сваё жыццё. Маладзейшым чытачам мушу патлумачыць. Дастоеўцы, як і ўсе іванаўцы, да 1939 года доўгія дваццаць гадоў жылі пад Польшчай. Толькі ўз'ядналіся з усёй Беларуссю, як пачалася вайна. З гітлераўскай акупацыяй вярнуліся ў свае маёнткі ўласнікі польскія. І толькі з перамогай і вызваленнем у Дастоеве, як і паўсюдна ва ўсёй Заходняй Беларусі, пачалі ўстанаўлівацца савецкія парадкі.
Найперш, у вёсках арганізоўвалі калгасы. У Дастоеве калектыўную гаспадарку назвалі «Чырвоная звязда». Яе членамі сталі бацька і маці Лёшы Скакуна. А вось дзед Васіль не захацеў аддаваць свайго белага каня ў агульную канюшню. Застаўся аднаасобнікам. Па тым часе — смелае рашэнне, бо з-за яго можна было загрымець у Сібір. Але ўпартасці ў Скакуна-старэйшага не займаць. Прага да волі была закладзена ў яго радаводных генах.
Пра той час, у якім праходзіла маленства Лёшы Скакуна, можа, як ніхто, расказаць адзін дакумент. Ён называўся «Пісьмо Вялікаму Сталіну ў дзень 70-годдзя ад беларускага народа». Яно абнародавана ў сакавіку, у месяцы народзінаў дастоеўскага Лёшкі, а яму тады было ўжо чатыры гадкі. Лепшыя паэты рэспублікі напісалі генералісімусу звыш ста куплетаў хвалебнага гімна:
Товарищ Сталин, наш отец любимый,
Наш вождь и вдохновитель всех побед!
Тебе из Белоруссии родимой
Мы шлем свою любовь и свой привет...
Кім толькі не называўся Сталін: і бацькам родным, і тварцом лёсаў, і горным арлом, і сонцам нашага жыцця. У пісьме, якое абмяркоўвалася паўсюдна, у тым ліку і ў Дастоеве, сцвярджалася:
Мы создали колхозный строй богатый,
И на просторах радостной земли 
Мы, в дружбе с песней и мечтой крылатой,
Зажиточную долю обрели...
Гартаю іванаўскую раённую газету «Сталинский путь» за 1946—1950 гады, і раскрываецца крыху іншы малюнак «зажиточной доли» селяніна.
Як вялікую падзею, паведамляла газета, што вясковец Несцер Дзяркач прадаў дзяржаве дзесяць пудоў збожжа. Пуд — шаснаццаць кілаграмаў. Той сумленны Несцер высыпаў у агульны засек ажно тры мяхі зерня. Жыві і квітней, дзяржава, а дзеці селяніна падцягнуць папружку.
«Куда девался керосин?» — пытаецца газета і паведамляе, што выдзелены для настаўнікаў 91 літр газы не трапіў да іх.
А ў гэты час у дастоеўскім калгасе «Чырвоная звязда» пасеялі ажно тры гектары проса, 16 гектараў лубіну і 68 гектараў аўса. Калгас набыў паўтаратонную машыну і мае 16 падвод. Газета б'е трывогу, што ў раёне няма належнага клопату пра рабочых коней.
І вось новае паведамленне: пачалі стварацца ўзбуйненыя калгасы. У жніўні 1950 года аб'ядналіся калектыўныя гаспадаркі вёсак Вулька-Дастоеўская, Застружжа, Заруддзе, Смярдзячая (пазней гэта вёска стане называцца Красіеўка) з цэнтрам у Дастоеве. І агульны калгас назвалі па-дастоеўску «Чырвоная звязда». Старшынёй абралі райкамаўскага пасланца Мікалая Якаўлевіча Ходаса.
Гэтага чалавека і кіраўніка Лёша Скакун добра запомніў. Можа таму, што ён бываў у іхняй хаце? Бацька працаваў пры Ходасе то брыгадзірам, то загадчыкам фермы. Можа, тым спадабаўся хлопчыку, што быў самым галоўным дзядзькам у вёсцы, і яго ўсе слухаліся? Можа, і яму, Алёшу, мроілася ўжо тады вырасці і, як Ходас, ездзіць у павозцы на самым лепшым скакуне?
Адным словам, калі ў хлопчыка Алёшы Скакуна дарослыя дапытваліся, кім ён хоча стаць, адказ яго быў заўсёды цвёрдым і рашучым:
— Хачу быць Ходасам!
У раённай газеце за 8 кастрычніка 1950 года я адшукаў артыкул старшыні аб'яднанага калгаса «Чырвоная звязда» Мікалая Ходаса. Ён паведамляе, што яго арцель мае дзве тысячы гектараў зямлі, аб'ядноўвае шэсць вёсак. Паспяхова ідзе пасяўная азімых. Пад будучы ўраджай уносяцца ўгнаенні. Купілі дванаццаць пародзістых кароў. Будуюцца жывёлагадоўчыя фермы. Пачалі капаць гліну для сваёй цагельні. Плануецца запусціць ветраны млын, крупадзёрку, маслабойку. Закладваецца калгасны сад на пяці гектарах зямлі...
Артыкул М. Я. Ходаса пададзены з яго фотапартрэтам. Ёсць магчымасць паўзірацца ў таго чалавека, кім хацеў стаць Лёша Скакун.
На нас даверліва пазірае маладжавы, з сялянскім, простым тварам кіраўнік калгаса. На ім — пашыты ў мясцовага краўца пінжак з доўгімі і шырокімі бартамі. Цёмнага колеру кашуля, чарнявыя валасы. Вочы насцярожаныя. Няпростая доля дасталася яму — кіраваць савецкім калгасам у апалячаных вёсках.
На маленства Лёшы Скакуна выпала і будаўніцтва хаты. На дзедавым пляцы, воддаль ад вуліцы, бацька Сцяпан распачаў узводзіць сваю сядзібу. У сям'і ўжо было чацвёра дзяцей: Марыі — шэсць гадоў, Лёшу — чатыры, Васілю — тры, а Галя яшчэ люлялася ў калысцы. Рана сталелі вясковыя дзеці. Рана наведвалі іх сур'ёзныя думкі, кім яны хочуць стаць, чаго ім хочацца ў жыцці.
Вось і пазірае на нас са старога здымка не проста хлопчык Лёшка, а мужычок, селянін, вясковец, якім задаволены бацькі, якім ганарыцца дзед Васіль. На фота — яны адно цэлае, шчаслівае спалучэнне мудрасці старога і дасціпнасці малога.
— Хачу быць Ходасам! — гэтым Алёшка пацешваў дарослых і надаваў ім веры, што расце не толькі спагадлівым спадчыннікам, а і надзейным іх заступнікам. Абаронцам той зямлі, на якой узнялося ў жыццёвы вырай не адно пакаленне Скакуноў.
