XXV
У студзені 1904 года пачалася вайна з Японіяй.
I сама гэтая Японія, і тыя прычыны, што спарадзілі вайну, былі не вельмі вядомы шырокім колам насельніцтва, асабліва вясковага. А толькі цяпер сялянская мова пабагацела на два словы: «Апонія і апонцы», але за гэтымі словамі хаваўся вельмі цьмяны змест, як быў цьмяным і самы сэнс вайны.
Праўда, і па цёмных закутках неасяжнай Расіі знаходзіліся храбрыя і надта ўспанялыя палітыкі-ваякі, для якіх усё тут было проста і ясна. Усю сваю мудрасць і празорлівасць яны выказвалі ў двух кароткіх пунктах: 1. Японцы – гэта макакі, або жаўтамордыя малпы. 2. Белы цар, цар-бацюшка, намне ім шыі так, як яны таго і не снілі, бо хто не адчуваў на сабе сілы царскага кулака? I пры гэтым адважны палітык-ваяка, седзячы ў цёплым пакоі і папіваючы гарбатку з каньячком, згортваў кулак і трос «япошкам».
Цар Мікалай зараз жа падпісаў маніфест, паведамляючы, што дзёрзкі вораг напаў ні з таго ні з сяго на нашу эскадру ў Порт-Артуры, напаў спотайку, як злодзей, не паведаміўшы, не абвясціўшы вайны, за што і трэба пакараць яго, заступіцца за гонар Андрэеўскага сцяга, а таму і абвяшчаецца японцам вайна. Цар не забыўся прыхапіць на свой бок і Госпада Бога, выказваючы надзею на сілу рускай зброі. Ён зварачаўся да вернага прастола дваранства і вернападданых сялян, заклікаючы іх выканаць свае абавязкі і спадзеючыся ад іх усялякага геройства, якога ў нас ніколі не бракавала.
Следам за маніфестам пачаліся выбухі казённага патрыятызму, але ўражанне ад іх было вельмі нязначнае. Газеткі казённага кірунку, знаходзячыся на ўтрыманні казны, стараліся раздзьмуць патрыятызм і пасеяць нянавісць да японцаў, не шкадуючы фарбаў, каб паказаць усю іх азіяцкую некультурнасць і нікчэмства.
Герояў і геройства, якога чакаў цар, было не так многа. Сапраўдным героем аказаўся адзін толькі крэйсер «Вараг». Дзесь на моры каля Чэмульпо ён сутыкнуўся з японскімі караблямі праз некалькі гадзін пасля таго, як японцы напалі на нашу эскадру ў Порт-Артуры і моцна пакалечылі браняносцы «Цэсарэвіч», «Рэтвізан» і крэйсер «Палада». Біўся «Вараг» з пераважнымі сіламі японскай эскадры. Каб не здавацца ў рукі ворагу, «Вараг» падарвалі і падтрымалі славу рускага флоту. Геройства «Варага» скаланула Расію. Замільгацелі імёны генералаў і адміралаў. Хоць яны геройства яшчэ і не зрабілі, але маглі зрабіць, таму іх і разглядалі як герояў. Іх было многа: Аляксееў, намеснік цара на Далёкім Усходзе, Безабразаў (ён якраз і адпавядаў свайму прозвішчу), Старк, Стэсель, Раненкампф, Грыпенберг, Каульбарс, Бірдэрлінг (ён нават і героем аказаўся: скінуўся з каня і выбіў сабе плячо), Мішчанка (ён быў моцны кандыдат у героі, але з гэтага нічога не выйшла). А замыкалі гэты доўгі ланцуг герояў такія сланы, як Курапаткін і Ліневіч.
Надвячорак. Пачынае цямнець.
Лабановіч праводзіць апошнюю гадзіну ў школе. За работаю час праходзіць борзда. Не згледзіш, як прабяжыць тыдзень. Настаўніку нейк весела і радасна, нягледзячы на цэлы дзень, праведзены ў душным класе. Як-ніяк час хіліцца да вясны. Большая палавіна школьнага года засталася ззаду. I дзень пабольшаў значна. Можна скончыць заняткі ў школе, не запальваючы лямпы.
Каля акна, што выходзіць у бок чыгункі, настаўнік запыняецца: па дарозе імчыцца параконны вазок. У вазку сядзіць пісар Дулеба. Гэта ён з Пінска едзе, вязе пошту.
Настаўнік думае, што яму трэба схадзіць у воласць – павінны быць сякія-такія пісьмы і карэспандэнцыя, свая і школьная.
Вазок зварочвае з дарогі ў бок школы. Каля ганка Аўмень запыняе коні. Настаўнік пускае вучняў дадому, а сам выходзіць на ганак.
– Ну, я да цябе на адну хвіліну, – гаворыць пісар, – ведаеш, брат, што?
– Ну? – чакае настаўнік нёйкай важнай навіны.
– Адзявайся лепей, ды паедзем да мяне. 
Ад пісара трохі папахвае выпіўкаю.
– А што ты меўся сказаць мне?
– Важная, брат, навіна. Ведаеш? Вайна пачалася!
– Вайна? З Японіяй? Не можа быць!
– Не «не можа быць», а ўжо ідзе вайна... Ну, паедзем.
Лабановіч апранае паліто, і яны едуць у воласць.
– Вось прахвосты, сукіны сыны, – гаворыць абурліва Дулеба, – не спадзяюцца на сваю сілу, дык пусціліся на чыста азіяцкую подласць: не абвясціўшы вайны, напалі на нашы браняносцы. Ну, але ж ім далі чосу! I яшчэ дадуць. Так дадуць, што толькі мокранькае астанецца ад іх. Каго яны чапаюць? На каго падымаюць руку? На Расію, якая адна супраць усяго свету можа выступіць!
– Але ж, пане пісару, і яны ведаюць пра Расію і на нешта спадзяюцца, калі не пабаяліся першымі зачапіць нас, – заўважае фурман Аўмень.
– Калі Бог захоча пакараць каго, то першым чынам адбярэ ад яго розум, – строга кажа пісар.
Аўмень змаўкае і хавае нейкі, як бы вінаваты, смех пад вусамі. Не то ад таго, што пісар сказаў так трапна, ці так з якой прычыны.
Вестка аб вайне борзда абходзіць сялянскія хаты, а каля фурмана Аўменя і дзеда Піліпа на зборні збіраецца кучка палешукоў. Аўмень – асяродак увагі. Вочы ўсіх падняты на яго. Такая ўвага надае Аўменю важнасці і гонару. Ды калі сказаць праўду, ён вышэй тут стаіць за ўсіх, у яго ёсць знаёмыя чыноўнікі ў Пінску – на пошце і ў казначэйстве. Ад іх можна шмат чаго даведацца.
– Напалі на нашы караблі! – дзівіцца дзед Піліп, і вочы яго выкочваюцца, як у рака, наверх.
– I здорава пабілі! – важна сцвярджае Аўмень.
– Пабілі? – падхопліваюць слухачы.– Вось згінь іх маты.
– I самыя лепшыя караблі. Там былі такія гарматы, што стралялі на дваццаць вёрст. Такія гарматы мае толькі адна Ангелька.
– I як яны пабілі, каб іх гром пабіў? – пытае дзед Піліп і стукае рукамі па сцёгнах.
Усе пазіраюць на Аўменя.
– Міны пусцілі, – кажа Аўмень.
– Го, каб яны кроўю пусцілі! – злуецца дзед Піліп.– Гэта ж каб такія гарматы паставіць у Гарадышчы, дык яны б і да Лунінца данеслі!
Дзядзьку Есыпу хочацца дазнацца прычын вайны. Аўмень ведае і гэтыя прычыны. Але ён пакуль што маўчыць, бо ўсё роўна апошняе і самае важнае слова будзе яго, а цяпер няхай сабе пагавораць яны.
– I вось, скажы ты, не паладзілі за невашта.
– Ды ўжо калі хто захоча пабіцца, то прычыну знойдзе.
Дзеда Піліпа прычыны вайны мала цікавяць. Яму вельмі абходзяць гарматы, што страляюць на дваццаць вёрст.
Сярод палешукоў падымаецца шум. Кожнаму хочацца як-небудзь адгукнуцца, выказаць сваё меркаванне аб прычынах вайны, але нікому не ўдаецца сказаць трапна, каб усіх задаволіць.
Аўмень слухае і хавае смех пад вусамі.
– Японцы вось чаго хочуць, – кажа ён, – яны запатрабавалі ад нашага цара не мяшацца ў справы Кітая. Мы і кітайцы, – кажуць яны, – свае людзі. А ў цябе і так зямлі свае многа. Рабі, кажуць, парадкі ў сваёй Расіі, а нашай Азіі не чапай.
– А гэта што ж, палюбоўніца іх, ці што? – пытае дзед Піліп.
– Якая табе палюбоўніца? Краіна іх так называецца, – тлумачыць Аўмень, і дзеда Піліпа падымаюць насмех.
– А чорт жа іх бацьку там ведае, – апраўдваецца дзед Піліп, – і за бабу часамі б'юцца людзі.
– А наш цар, значыцца, не схацеў і дулю ім паказаў, – чуецца голас.
Міхалка, якога дзядзька Есып прасіў, каб яго ўдарыў, увесь час маўчаў, потым пачухаў патыліцу і заўважыў:
– А ўсё ж нашаму брату прыйдзецца аддувацца сваімі бакамі.
I некалькі рук чухаюць патыліцу.
У кватэры пісара таксама ідзе гутарка аб вайне.
– От, згінь твая доля! – гаворыць старшыня, гаворыць так, як бы ўсе згрызоты і цяжар вайны леглі на яго плечы.– Вось не было яшчэ клопату!.. Гэта рунда, што там папсавалі трохі караблі. Але няхай ён вылезе на бераг!
– Яму і дадуць вылезці на бераг, сумысля дадуць, каб потым патапіць усіх к чортавай матары!.. Гэта, брат, ім не хаханькі!
Пісар сказаў гэта так энергічна і так грозна ссунуў бровы, што старшыня зусім заспакойваецца за лёс вайны і за нашу перамогу.
– I далёка ж, мусібыць, падла Апонія гэтая? – пытае старшыня.
– Далёка, брат, адгэтуль і не згледзіш, – жартуе пісар.
– Вось і нашага Раманчыка каб не пагналі на вайну, – успамінае Захар Лемеш аб нядаўнім сваім прыяцелю.
– Куды яго пагоняць! – адказвае зняважліва Дулеба.– Там сваіх войскаў хопіць, сібіракоў.
– Так, – адзываецца Лабановіч як бы на свае думкі, – даўно Расія не ваявала.
Гэтая вайна робіць на яго моцнае ўражанне і захапляе неспадзяванасцю падзей. Яму даводзілася многа чытаць ваеннай літаратуры, запісак, раманаў, пераважна з гісторыі рускіх войнаў. Захапляла апісанне баёў, як апісанне Барадзінскага бою ў рамане «Вайна і мір». З асабліваю цікавасцю накідаўся ён на тыя творы, што былі спецыяльна прысвечаны войнам. Пад уплывам тэндэнцыйнага і аднабаковага асвятлення іх, выпуклення гераічнага боку і наўмыснага закрывання вачэй на цёмныя бакі ў Лабановіча злажылася ўяўленне, у корані фальшывае, аб ваяцкіх здольнасцях царскай Расіі і аб яе непераможнасці ў вайне. Вось чаму і цяпер ён падзяляў моцную ўпэўненасць у тым, што Японія ў гэтай вайне будзе пабіта, як падзялялі гэтую ўпэўненасць і дзесяткі тысяч адураных фальшывым аднабокім выхаваннем людзей.
Лабановіч пільна сочыць за разгортваннем ваенных падзей на Далёкім Усходзе, знаёміцца больш падрабязна з Японіяй, з яе бытам і тэхнікаю, чытае газеты, не прапускае ні аднае заметкі аб вайне самага нікчэмнага ваеннага карэспандэнта.
Неўзабаве ў школу прыязджае інспектар народных школ для рэвізіі. Інспектарская рэвізія – гэта свайго роду страшны суд для вясковага настаўніка. Інспектар можа зрабіць з настаўнікам усё, што захоча: пазбавіць пасады і наогул нарабіць усялякіх згрызот і непрыемнасцей. Адносіны да настаўнікаў у яго афіцыйныя, строга начальніцкія. Інспектар адчувае сваю сілу над настаўнікам, глядзіць на яго звысоку, рэдка дарыць усмешкай. Ні на адну хвіліну не дае забыць аб розніцы паміж ім і настаўнікам: ты – нішто, я – усё. Голасна гаварыць, ступаць на ўсю ступу пры інспектару не палагаецца: кожны рух, кожнае слова павінны выказваць павагу і трэпет перад інспектарам. Калі ён уваходзіць у школу, настаўнік павінен ісці на два крокі ззаду, а ў школе зусім касавацца. Калі вучань кепска адказвае на пытанне інспектара, ён кідае на настаўніка погляд, поўны грознага нездавальнення.
Сяргей Пятровіч Булавін – новы інспектар, пануры, скупы на словы, асабліва з настаўнікамі. Лабановічавы вучні падрыхтаваны добра. Прычын для нездавалення няма. Экзаменуецца вучань трэцяе групы Іван Занька. Ён з указкаю стаіць каля карты.
– Пакажы мне Азію.
Занька абводзіць указкаю карту. Кавалачак Азіі на карце заходзіць у Амерыку. Занька не забывае і пра гэты кавалачак.
– Добра, – хваліць яго інспектар.– Пакажы мне Японію.
Занька паказвае.
– А што ты ведаеш пра Японію? У якіх адносінах знаходзіцца яна да нас?
– Ваюем з ёю.
– Ну, а скажы, хто каго зваюе.
– Наш цар паб'е, – адказвае ўпэўнена Занька.
– А чаму ты думаеш, што мы яе паб'ём?
– У нашага цара войска болей.
– Так, мой мілы. Расія паб'е Японію. Па-першае, і войска ў нас болей, і войска наша лепшае, і справа наша справядлівая, і, па-другое, – мы павінны яе пабіць і паб'ём.
Іван Занька рэпутацыю школы падтрымаў, затое Алесік Грылюк псуе ўсю справу. Ён увесь час не зводзіць з інспектара вачэй. Увага яго запыняецца на носе інспектара. А нос у інспектара быў здаравенны. Нарэшце Алесік не можа стрымацца.
– А чаму ў цябе такі вялікі нос? – сярод магільнай цішыні чуецца яго наіўнае дзіцячае запытанне.
– Табе няма справы да майго носа.
Ну, што ж было ўзяць з малога Алесіка? Наогул жа рэвізія сышла досыць добра.
