У хаце было дужа накурана. Дымы розных гатункаў тытунёў і папярос перавіліся, перамяшаліся і цэлым воблакам звісалі пад нізкаю столлю сялянскай хаты. А калі адчыняліся дзверы, то навалока сіняватага дыму рэзка калыхалася, як хвалі ўзбунтаванага ветрам возера, і з сілаю рвалася ў дзверы на прастор, на свежае паветра. Людзі, сядзеўшыя за сталом і на лавах, былі пераважна камандзіры, пачынаючы ўзводным і канчаючы камандзірам батальёна т. Шалёхіным. Ніякіх адзнак іх камандзірскага стану не было ні на плячах, ні на каўнярах. Сядзелі як папала: у шапках і без шапак, у памятых выцертых і пабачыўшых усякую бывалыпчыну шынялях. I зусім не адчувалася, што тут сышліся радавыя байцы і камандзіры розных рангаў. Сядзелі і гаварылі вольна, ніколечкі не цягнучыся адзін перад другім, курылі і спрытна цыркалі тонкімі струменьчыкамі сліну пасля ёмкіх махорачных зацяжак. Была нават свая паэзія і хараство ва ўсёй гэтай бязладнай абстаноўцы ваеннага паходнага жыцця. Вайсковая прастата і дэмакратычнасць кідаліся ў вочы. Сам камандзір батальёна сядзеў за сталом, займаў цэнтральнае месца. Побач з ім сядзеў узводны Букрэй – няскладны і шырокі, як шафа. Два ротныя камандзіры дапаўнялі застольную бяседу. На голым, незасланым стале ляжалі кускі хлеба, а пасярэдзіне стаяла бурае, старое глінянае цёрла з мёдам. Кожнаму, хто хацеў паласавацца мёдам, давалася права падысці да стала і запусціць у цёрла руку з кавалкам хлеба. Камандзір батальёна, як гаспадар, запрашаў, хто заходзіў сюды, папрабаваць мядку. Для большай зручнасці мёд разагрэлі ў печы і яго елі разам з вашчынаю і пчалою, калі яна траплялася тут, выходзячы з правіла, што салдацкі жывот ператравіць шРУбу, гайку і ружэйнае сала. Было шумна і бязладна. Людзі забывалі пра вайну, гутарылі на розныя тэмы, далёкія ад вайны. Батальён быў на адпачынку, і трэба ж крыху адпачыць.
Дзверы адчыняліся і зачыняліся. Шызыя клубкі халоднага паветра ўрываліся ў хату. Калыхалася пад нізкаю столлю сіняватая заслона дыму, накуранага курцамі.
На гэты раз дзверы расчыніліся болей урачыста, павольна і стала, і парог пераступіла даволі фацэтная і маляўнічая постаць штацкага чалавека са стрэльбаю, з паляўнічаю торбаю, напалавіну прыкрытаю воўчаю скураю, перакінутай праз плячо. За гэтым чалавекам увайшоў чырвонаармеец. Каб гэта быў не дзед Талаш, ды каб і дзед, але без воўчай скуры, то на яго наўрад ці звярнулі б тут увагу. Але воўчая скура сама сабою кідалася ў вочы і выразней адцяняла своеасаблівую дзедаву постаць. Дзед Талаш быў у кароткім кажушку, у суконных з раменнымі латамі майтках, абуты ў чукі.
Як жа можна было не звярнуць увагі на гэтага палескага інсургента? Дзед Талаш громка сказаў "здрастуйце!" і быстрымі, вострымі вочкамі прабег па тварах вайскоўцаў. Губы яго разышліся ў лагодную ўсмешку, калі ён заўважыў за сталом т. Шалёхіна і парывіста падаўся да яго. Прыветная ўсмешка прабегла і па твары камандзіра.
– А, друг стары! Якая бура занесла вас сюды?
Ён моцна патрос дзедаву руку і пасадзіў яго каля сябе.
– Гэта мой стары прыяцель, дзед Талаш, у яго я жыў на кватэры, – сказаў ён да вайскоўцаў.
– Ну, што ў вас новага? – запытаў дзеда.
– Ох, таварыш камандзір, – уздыхнуў дзед Талаш, – новага шмат, ды не цешыць яно!
– Што – з палякамі не паладзілі?
– Грабежнікі, гвалтаўнікі, хай іх багна глыне! – і дзед Талаш безнадзейна махнуў рукой.
I расказаў дзед Талаш пра свае прыгоды, пра стажок, пра сваё ўніжэнне перад польскімі жалнерамі, пра іх насмешкі і здзек, пра ўспышку свае злосці, што паслужыла прычынаю баталіі паміж ім і палякамі. У залежнасці ад характару падзей мяняўся і тон дзедавага апавядання. Калі дзед расказваў, як ён прасіў не браць яго апошняга сена, ён быў увесь пакора і жаласлівасць. А калі дайшоў да стычкі з жалнерамі, вочы яго загарэліся агнём змагання, ён раптам напружыўся, згарнуў кулакі, як дзяцюк, саскочыў з лавы і наглядна, рухамі рук, паказаў, як ён шаргануў палякаў, як паляцелі яны ад яго, як ён вырваўся і кінуўся ў лес.
– Брава, дзед! – пахвалілі яго вайскоўцы.
Няўжо ты, дзед, такі дужы? – не паверыў крыху шырокі Букрэй.
Дзед Талаш запыніў на ім свае быстрыя цёмныя вочкі, момант паўзіраўся ў яго.
– А давай пабораемся! – ціха, але цвёрда і ўпэўнена, з рашучаю гатоўнасцю памерацца з Букрэем сілаю заявіў дзед Талаш.
Вайскоўцы дружна і весела запляскалі.
– Малайчына, дзед! Вот гэта дзед!
Шырокі Букрэй змушаны быў скасавацца пад шумныя галасы вайскоўцаў. А дзед Талаш яшчэ з большым захапленнем расказваў далей пра падзеі апошніх дзён, пра сваё бадзянне па лясах, пра тулянне па чужых кутках, пра сваё спатканне з пакрыўджанымі людзьмі, пра розныя эпізоды з іх жыцця. Нарэшце запыніўся – і гэта было цэнтральным месцам яго апавядання – на здзеках польскіх акупантаў над людзьмі, спачуваўшымі Савецкай уладзе, на арышце яго Панаса. I калі дзед гаварыў пра свайго сына, пра яго няволю і нявінную пакуту, пра пакуту недалетнага юнака, то дзедаў голас дрыжаў, у ім чуліся ноткі глыбокага бацькоўскага гора. I скончыў сваё апавяданне так:
– Дзе ж мне шукаць справядлівасці? Да каго ж мне звярнуцца, як не да вас, таварышы чырвонае войска? Вось я і прыйшоў прасіць парады і дапамогі.
Малады чалавек, адзеты напалавіну ў ваеннае, напалавіну ў штацкае, маўчаўшы ўвесь час і ўважна слухаўшы, прычым твар яго захоўваў акамянеласць і застыласць, падышоў да дзеда Талаша.
– Дужа рад сустрэцца з вамі. Вы – слаўны дзед! – і крэпка паціснуў дзеду руку. А потым звярнуўся да вайскоўцаў. – Таварышы! Старому трэба дапамагчы. Трэба вызваліць яго сына. Трэба! – падкрэсліў ён апошняе слова.
Дзедаў твар засвяціўся надзеяй, і ён з глыбокай па дзячнасцю зірнуў на незнаёмага маладога чалавека – хто ж ён такі?
– Я, таварышы, буду служыць з вамі, буду дапамагаць і вам, бо мне ж там няма цяпер месца, – з жарам гаварыў дзед Талаш. – Я ведаю лес, балоты, рэчкі, азёры. Прайду з вамі так, што ніякі панскі чорт не будзе ведаць. I яшчэ, таварышы, прашу я вас даць мне настаяшчую ваенную стрэльбу. Калі не даць, дык пазычыць. Адваюю ад палякаў, вярну вам, таварышы.
Гэта непасрэднасць, наіўнасць і жаданне мець ваенную стрэльбу развесяліла вайскоўцаў і яшчэ болып хіліла іх да дзеда.
– Трэба залічыць дзеда ў рады Чырвонай Арміі і выдаць яму стрэльбу, як чырвонаармейцу, – не то жартліва, не то сур'ёзна заўважыў адзін з ротных камандзіраў.
– Стрэльбу дзеду мы дамо, – сказаў камандзір батальёна, – але яму наўперад трэба папрабаваць нашага мядку. Частуйцеся! – звярнуўся ён да дзеда Талаша.
Дзед Талаш наўперад быў крыху замяўся, але вайскоўцы населі дружней. Букрэй падаў яму кусок хлеба.
– Еш, дзед, ваяваць разам будзем!
Тады ўжо дзед Талаш зрабіў некалькі разоў экскурсію ў цёрла з мёдам.
– Ну, таварышы, давайце падумаем, як дапамагчы дзеду, – зноў загаварыў камандзір батальёна. – На мой погляд, не шкодна было б заадно пашчупаць і польскія пазіцыі крыху глыбей... Што скажаце на гэта, таварышы?
– Справа добрая!
– Гэта ідэя!
Дружна падтрымалі думку камандзіра.
– Дазволь, таварыш камандзір, мне слова!
– Гавары, Букрэй!
– Сёння вечарам мы змяняем трэці батальён. Выслаць сёння ж разведку, ды паглыбей. Для разведкі падабраць дзесяткі два-тры ахвотнікаў... Калі даручыце гэту справу мне, то мы з дзедам абмазгуем яе, і я сам выклікаюся ў яе.
Букрэй быў вядомы ў батальёне як адважная, смелая, камбінатарская галава, і яму ахвотна даручылі арганізаваць і правесці разведку польскага тылу. Дзеду Талашу пастанавілі выдаць чырвонаармейскую стрэльбу і быць за правадніка на разведцы.
– Дык ваюем, дзед? – сказаў да дзеда Букрэй і палажыў яму на плячо руку.
Радасны і ўзрушаны дзед Талаш абедзвюма рукамі патрос Букрэеву руку.
Калі дзед Талаш выйшаў з хаты, за ім выйшаў і малады незнаёмы хлопец, напалавіну вайсковец, напалавіну штацкі.
– Хацеў бы з вамі пагутарыць трохі, – сказаў ён дзеду. – Вы куды цяпер ідзяце?
– А тут... да аднаго знаёмага.
– Мне вось цікава ведаць, – сказаўнезнаёмы, –калі б вас асабіста не пакрыўдзілі палякі, то ці паўсталі б вы супраць іх?
Дзед Талаш захоплены быў знянацку і, не ведаючы, куды гне незнаёмы, адказаў нейтральна:
– Не чапалі б мяне, не чапаў бы і я іх.
Трошкі падумаўшы, разважліва дадаў:
– А ўрэшце не ведаю, як бы яно было.
Незнаёмы памаўчаў.
– Ну, а ці ведаеце вы, што нясе з сабою польская вайна? I хто з намі ваюе?
– Ды, мабыць, хочуць сваю Польшчу збудаваць.
– А калі б яны збудавалі, як вы кажаце, сваю Польшчу, то вам, сялянскай беднаце, і нам, рабочым, што яны дадуць?
Дзед Талаш паглядзеў незнаёмаму ў вочы.
– А скажыце, хто ж будзеце вы?
Замкнёны твар незнаёмага асвятліўся ветлаю ўсмешкаю.
– Я – рабочы з Гомеля. Маю і прозвішча, як і ўсякі чалавек, але яно мне непатрэбна тут. А калі вы хочаце зваць мяне, то завіце Нявідны.
Здзівіўся дзед Талаш.
– А я вас хутчэй назваў бы – Дзіўны.
"Нявідны", як ён сам назваў сябе, усміхнуўся.
– Не, дзіўнага тут нічога няма, – сказаў ён. – Справа ў тым, што я вяду патаемную, або, як гаворыцца, падпольную, работу ад нашай партыі бальшавікоў. I калі вы чулі, што сям-там супраць палякаў узнікаюць паўстанні, то тут трошкі паложана і мае работы.
Тады дзед Талаш прыцішаным голасам паведаміў:
– Эге! Вось жа і я пачаў такую работу.
– Я адгадаў, што вы – чалавек патрэбны і цэнны, але вам трэба зірнуць на свет трохі па-іншаму і трохі далей.
Цікавыя рэчы расказваў Нявідны дзеду Талашу, і не мог не згадзіцца дзед Талаш, слухаючы, што перад ім выступала праўда.