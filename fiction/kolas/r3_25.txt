XXV
Нягледзячы на позні час, у кватэры Садовіча гарэла лямпа. Тут былі і жывыя людзі: блізкі прыяцель Лабановіча Мікола Райскі і малавядомы яму Іван Тадорык – ён скончыў другую семінарыю. Райскі застаўся за гаспадара, каб прыгатаваць вячэру. Гэта быў высокі рухавы юнак, такі ж танклявы, як і Садовіч, а па характару добры, сардэчны хлопец. Ён горача абняў Лабановіча і пацалаваўся з ім. Тадорык тупаў па пакоі босы, бо так вальней нагам, казаў ён, і амаль не зварачаў увагі на шумны настаўніцкі натоўп, запоўніўшы ўсю кватэру Садовіча. Зрэдку перакідаючыся з тым ці з іншым закавырыстымі рэплікамі, ён зняў са сцяны скрыпку, прысеў на цвёрдую канапку з абдзёртаю абіўкаю і выігрываў нейкія мелодыі.
Манера трымаць скрыпку і смык і сама ігра сведчылі аб тым, што Іван Тадорык быў добрым скрыпачом. Лабановіч з прыемнасцю слухаў музыку, углядаўся ў твар скрыпача, крыху пануры і злёгку васпаваты, з насупленымі брывамі, са шчыльна сціснутымі губамі. Шырокі лоб і авал твару з вастраватым падбародкам казалі за тое, што Іван Тадорык, як відаць, чалавек з выдатнымі здольнасцямі. Рысы твару скрыпача нагадвалі Лабановічу нешта знаёмае. Дзесьці ён бачыў такі твар, але дзе? Нарэшце ўспомніў: Іван Тадорык меў штось агульнае з нямецкім філосафам-песімістам Шапенгаўэрам, толькі той быў стары, а Тадорык – равеснік Лабановіча.
Пры школе на кватэры Садовіча асталяваліся – Райскі, Янка Тукала і Іван Тадорык. Школа Тукалы была вёрст за пятнаццаць ад Мікуціч, а бацькі яго жылі не так далёка – за Нёманам вярсты тры. Але ўжо такая была натура ў Янкі: паўнацэнным чалавекам ён адчуваў сябе толькі тады, калі знаходзіўся ў коле сваіх сяброў, калі чуў іх плячо, на якое можна абаперціся, калі бачыў іх руку, за якую можна ўзяцца і ісці наперад, не збіваючыся з дарогі.
Быў ужо даволі позні час. Садовіч як гаспадар школы і як чалавек, прыняўшы кіраўніцтва сходам, хоць яго ў лідэры ніхто не выбіраў, выступіў з прамоваю. Пры гэтым ён стаў у належную позу, падаў наперад грудзіну і прыняў сур'ёзны выгляд.
–	Таварышы! – пачаў ён з баса.– Мы сышліся і з'ехаліся для важнай справы. Усе чэсныя перадавыя людзі Расіі выступаюць на арганізаванае змаганне са злом і несправядлівасцю...
– А называюцца яны царскім самадзяржаўем, – падказаў Іван Тадорык і збіў прамоўцу з панталыку.
– Не лезь у пекла раней за бацьку, – жартліва і ў той жа час досыць строга заўважыў Садовіч.– Што трэба сказаць, я скажу сам. Не забывайся, Іван, што не для камедыі сабраліся мы тут.
– Я і не кажу пра камедыю, – не сунімаўся Тадорык. 
Садовіч не звярнуў увагі на другую рэпліку.
– Не трэба, хлопцы, забывацца і на тое, што мы павінны быць вельмі і вельмі асцярожнымі. I гэта не ёсць страх перад паліцэйскімі шнурамі, – гэтага вымагаюць інтарэсы справы. На ўсякі выпадак я паставіў варту. Таварышы, справа наша дужа пачэсная і вельмі важная. Падрабязна аб ёй мы сягоння гаварыць не будзем: мы вырашым яе заўтра і не ў сценах школы, дзе можа і шашаль падслухаць нас, а ў адкрытым полі. Заўтра, а дванаццатай гадзіне, усе мы збяромся на Прыстаньцы, непадалёку ад Лядзін. Сходзіцца туды невялічкімі гурткамі, каб не кідацца ў вочы, каб не выклікаць падазронасці.
– Праўду кажаш, Бас! – падтрымаў Садовіча Уладзік Сальвэсеў. Уладзік меў загану ў вымаўленні літары «р», а таму слова «праўда» ў яго гучала як «прлаўда».
– Дык так, хлопцы: заўтра! – гаварыў далей Садовіч.– А зараз разыходзьцеся па каморках ды па адрынках. Не забараняецца і з дзяўчатамі пагуляць.
Сказаўшы так, Садовіч зірнуў на Дзеда Хрушча. Той толькі пасміхнуўся і хітра кіўнуў Садовічу – ведаем, які ты манах сам.
– У школе застануцца беспрытульныя гарапашнікі: Андрэй, Мікола Райскі, Іван і Янка – па сутнасці адно і тое, што Янка, што Іван, – зазначыў з некаторым гумарам Алесь Садовіч.
– Божа наш, якую прамудрасць сказаў ты, Алесь! – не ўтрываў Тадорык, каб не кінуць рэплікі.
Садовіч паглядзеў на Тадорыка, паківаў галавою і сказаў:
– Ішоў Тодар з Тадораю, знайшоў лапаць з абораю.
– Ну, і што ж? – запытаў Тадорык.
Як відаць, ён быў настроены на ваяўнічы лад.
– Ну, то да заўтра! – казалі настаўнікі і патроху распаўзаліся хто куды. У школе засталіся гаспадар і яго «беспрытульныя» госці: Лабановіч, Райскі, Тадорык і Тукала.
– Што ж, хлопцы! Сядайце за стол. На вялікі пачастунак прабачайце, – прамовіў гаспадар.
– А ўсё ж сёе-тое ды ёсць, – сказаў Райскі і гукнуў: – Акуля!
Шырокая, прысадзістая, румяная Акуля паказалася ў пакоі, выплыўшы з кухні.
– Падавай, Акуля, што ёсць, – загадаў ёй Райскі. Акуля так жа моўчкі, як і ўвайшла, схавалася за дзвярамі пакоіка. Іван Тадорык злажыў губы трубкаю, вырачыў вочы і, зварачаючыся да Райскага, выгукнуў з робленым здзіўленнем:
– О-о-о! Паглядзім, што гэта за сёе-тое!
Зараз жа дзябёлая Акуля – яна была старожкаю пры школе і разам гаспадыняю кухні – прынесла пяць рознакаліберных талерак, столькі ж зборных відэльцаў ды пару нажоў-інвалідаў. Усё гэта яна расставіла і разлажыла на старасвецкім стале, нічым не заслаўшы яго. У Садовіча настольнікаў не было – ён лічыў іх непатрэбнаю буржуйскаю раскошаю. Затым на стале з'явілася яшчэ адна талерка з накроенымі кавалачкамі сала, затым дзервяная саматужнага вырабу міска з хлебам, скаварада з яечняю і вялізная гліняная міска з рэдзькаю, пакрышанаю на скрылікі і запраўленаю кіслым малаком. Рэдзькі было з добрага паўвядра.
Тадорык не мог стрымацца.
– Памры, Мікола, і болей не кухар, бо лепшага нічога не зробіш, – сказаў ён Райскаму. 
А Райскі, нічога не кажучы, падышоў да кніжнай шафы, вывалак з-за школьных папак кварту гарэлкі і ўрачыста паставіў яе на стол.
– Гэта дар ад маіх мізэрных здабыткаў, – прамовіў ён.– Вып'ем, як казаў Тарас Бульба, за тое, каб храбра ваявалі.
Настаўнікі так ажывіліся, так загаманілі, што іх галасы зліваліся ў тлум, дзе трудна было разабраць паасобныя выгукі.
– Вось гэта «сёе-тое»! – весела сказаў Тадорык.
– Слава Райскаму, добраму сыну Бахуса!
– Дай табе, Божа, шчасце, і долю, і кашулю на пуп!
– Жыві, жыві, Райскі, аж покі не скажаш: «годзе»! 
Як хто ўмеў і як мог, хваліў Райскага за рэдзьку, а галоўным чынам за кварту гарэлкі. Калі ж выпілі па чарцы за яго здароўе, Райскі сказаў:
– Ну, то ешце, хлопцы, так, каб нічога не засталося, бо пасля вас і свінні есці не будуць.
– Здорава! – засмяяўся Тадорык, а Янка Тукала запэўніў:
– Не турбуйся, Міколка, усё змяцём, і ад твае рэдзькі застануцца адны толькі ўспаміны.
Вячэра зацягнулася далёка за поўнач. Шмат было маладога смеху, жартаў, весялосці. Потым гутарка скіравалася на тую справу, дзеля якой паз'язджаліся настаўнікі з розных канцоў краіны. На запытанне Лабановіча Садовіч паведаміў, што ўсяго сабралася васемнаццаць вясковых настаўнікаў і што заўтра, праўдзівей, ужо сягоння, прыедуць яшчэ трое з-пад Койданава. Можна спадзявацца, што з Панямоння прыбудуць Тарас Іванавіч Шырокі і Базыль Трайчанскі. Але на апошніх двух ускладаць надзей не варта – яны людзі сямейныя. Хоць на словах і спачуваюць рэвалюцыі, але прыняць у ёй удзел наўрад ці згодзяцца.
– Ва ўсякім разе, хлопцы, – казаў Садовіч, – заўтра мы паложым пачатак арганізацыі народных настаўнікаў у Беларусі. Мы будзем піянерамі рэвалюцыйнага арганізаванага руху ў барацьбе супраць праклятага царызму, – крыху рытарычна, але натхнёна скончыў Садовіч.
Ужо даўно развіднелася. Пачало абуджацца абыклае жыццё вёскі.
– Хіба ж мы будзем класціся спаць? – запытаў Лабановіч і ўнёс прапанову адправіцца на Нёман, «каб змыць грахі прошлага і апрануцца ў адзенне новага Адама», як гавораць папы.
Так і не спалі ў гэтую ноч. I запомнілася яна Лабановічу на ўсё жыццё.
