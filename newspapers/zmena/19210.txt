Горад
"Я люблю гэты горад! Ён самы лепшы! Мне падабаецца тут жыць!..". Як часта можна пачуць падобныя фразы, а цi так гэта насамрэч?
Няўжо можна яго любiць i кожны дзень з глыбокай пашанай замiраць перад iм? Я ў гэта не веру.
Нельга любiць горад як адно цэлае з усёй яго вялiкай колькасцю жалеза i бетону, заводамi, аўтамабiлямi, трамваямi...
Нельга любiць горад з яго безаблiчнай масай людзей, якiя, як робаты, перамяшчаюцца па зараней зададзеным маршруце на працу, а ўвечары iдуць у адваротным накiрунку. У гэтым выпадку ёсць два варыянты: цi паўтараюць ранiшнi маршрут у люстэркавым адбiтку, або з'яўляецца ў iм, адбiтку, будынак з надпiсам "Вiна-гарэлачныя вырабы". І даводзiцца кожны дзень злiвацца з шэрай масай, раствараючыся ў ёй. А гэта не складана. Iх намнога больш, чым мяне. I часам сярод iх можна ўявiць сябе адным з герояў фiльма "Thе Wаll", напрыклад, у гадзiну пiк у метро. Пераходзiш ты з адной лiнii на другую, iдзеш, зацiснуты з усiх бакоў людзьмi, якiя рухаюцца амаль сiнхронна, становiшся на эскалатар i едзеш. I ўвесь гэты час у любiмым плэеры гучыць песня "Аnоthеr Briсk in Thе Wаll"... А бывае так, што плэер не iграе — парвалiся навушнiкi, села батарэйка цi нешта iншае стала прычынай цiшынi... Тады сапраўды становiцца дрэнна. Вось у гэтай бабулi, у адрозненне ад яе суразмоўцы, не выдаўся дачны сезон, а вось гэтыя маладыя людзi лiчаць, што лепш за ўсё слухаць музыку на мабiльным тэлефоне i "частаваць" ёю ўсiх навакольных... Вой, мадам, прынамсi, непрыстойна ў людным месцы гучна расказваць сваёй сяброўцы такiя рэчы пра свайго каханага! I не хочаш пра ўсё гэта ведаць, а становiшча мiжвольным слухачом.
Нельга любiць горад як адно цэлае. Можна любiць пэўныя месцы, з якiмi нешта звязана. I асабiста для мяне не так важна, якiя гэта ўспамiны: добрыя цi кепскiя, галоўнае штосьцi адчуваць, бо абыякавасць горш за ўсё. А можа быць так, што нiякiя ўспамiны i не звязваюць цябе з гэтай вулiцай, з тым паркам, бульварам, завулкам, дзе табе хораша. Ты сам прыдумаў i пераканаў сябе, што лепшага месца не бывае. Ты верыш у гэта, прыходзiш туды час ад часу, i табе падабаецца там бываць.
А можна любiць час сутак. Горад паўстае зусiм iншым, калi iдзеш позна ўначы, удалечынi ад галоўных вулiц i праспектаў, дзе нават глыбока за поўнач бывае шумна i светла. Цьмяныя лiхтары ледзь асвятляюць вулiцу нейкiм матавым святлом, чутны лёгкi шум ветру. Дамы ўжо не свецяць шматлiкiмi вокнамi, засталося толькi адно, два... няшмат засталося вокнаў, якiя свецяцца. I цяпер iх святло не здаецца такiм прыгнятальным, якiм яно было некалькi гадзiн таму, калi iх было шмат.
Любiць горад, у якiм ты нарадзiўся, — ён стаў тваёй малой радзiмай i толькi таму, любiць горад, дзе твой дом. Дом — не збудаванне з бетону, цэглы цi чагосьцi яшчэ, а проста дом, куды хочацца заўсёды вярнуцца...
Але нельга любiць горад як адно цэлае!
Нельга...
Андрэй БЫЛIНА. 

