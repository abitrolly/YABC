Беражлівасць са школьнай парты
Увод у эксплуатацыю Мiжнароднага iнавацыйнага экалагiчнага парка "Волма" намечаны на 2009 год. Па словах намеснiка мiнiстра адукацыi Барыса Іванова, экалагiчны парк размесцiцца на базе вучэбна-навуковага комплексу Мiжнароднага дзяржаўнага экалагiчнага ўнiверсiтэта i стане пляцоўкай для дэманстрацыi i шырокага ўкаранення энергазберагальных тэхналогiй з выкарыстаннем мясцовых i аднаўляльных крынiц энергii, такiх, як адходы дрэваапрацоўчай прамысловасцi, вецер, сонца, бiямаса, энергiя рэк i адходы жывёлагадоўлi.
Атрыманую ад выкарыстання ветру (ветраэнергетычныя ўстаноўкi), сонца (фотаэлектрычныя сiстэмы) i вады (мiкра-ГЭС) электраэнергiю плануецца выкарыстоўваць для ўласных патрэбаў парка, а яе лiшкi перадаваць у раённую энергетычную сетку.
— Мы чакаем ад рэалiзацыi праекта не толькi эканамiчнага, але i сацыяльнага эфекту, — падкрэслiў Барыс Iваноў. — Сацыяльны эфект будзе заключацца ў выкарыстаннi парка для навучання i практыкi студэнтаў, правядзеннi там навуковых даследаванняў, а таксама ў развiццi экалагiчнага турызму. А эканамiчны — у скарачэннi выдаткаў на ўтрыманне парка за кошт атрымання уласнай электрычнай i цеплавой энергii.
Плануемы комплекс энергетычнага абсталявання дазволiць атрымлiваць у год для ацяплення i гарачага водазабеспячэння iнфраструктуры парка каля 1400 Гкал, а таксама каля 15000 кВТЧ энергii. Акрамя таго гэтыя тэхналогii цалкам выключаюць забруджванне навакольнага асяроддзя.
Варта заўважыць, што пытаннямi энергазберажэння заклапочаны сёння ўсе ўстановы адукацыi. Так, энергетычны аўдыт паказаў, што рэалiзацыя 65 працэнтаў рэкамендаваных ВНУ мерапрыемстваў, напрыклад такiх, як цеплавая рэабiлiтацыя з устаноўкай энергаэфектыўных шклопакетаў, замена цеплатрас з укладкай iзаляваных труб i г.д. дазваляюць зменшыць страты цяпла да 30 працэнтаў.
Паводле слоў Барыса Iванова, факультатывы па энергазберагальнасцi — адны з самых запатрабаваных сярод навучэнцаў школ. Ва ўстановах, дзе рэалiзуюцца такiя заняткi, ужо падведзены папярэднiя вынiкi работы. Так, у рамках эксперыментальнай i iнавацыйнай дзейнасцi ў вiцебскiх школах № 6 i № 11 былi распрацаваны крытэрыi i паказчыкi эфектыўнасцi работы па энергазберажэннi.
Створаная ў СШ № 6 сiстэма работы i праведзенае тэхнiчнае перааснашчэнне дазволiлi зэканомiць 46 працэнтаў электраэнергii. У СШ № 12 горада Вiцебска даследчая дзейнасць навучэнцаў дазволiла правесцi ўласныя разлiкi эканомii электраэнергii ў школе. Толькi за красавiк—май гэтага года эканомiя склала 2000 кВт. гадзiн, або 860 тысяч рублёў.
Надзея НIКАЛАЕВА. 

