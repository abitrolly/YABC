Саламон. Прыемна пазнаёміцца!
Самiр, Саламон i Якаў. Вы падумалi, што гэта iмёны герояў з наступнай "мыльнай" оперы. А вось i не! Так завуць траiх суседскiх дзяцей. Такiя iмёны iм даў бацька, мацi была не супраць. А дзецi?
Сёння выбiраць для немаўлят рэдкiя iмёны стала модна. У пошуках патрэбных iмёнаў бацькi скупляюць у кнiгарнях энцыклапедыi, прагортваюць слоўнiкi, вывучаюць царкоўныя календары. Замест звыклых мужчынскiх Дзiма, Гена, Ваня, Коля усё часцей можна пачуць Данiiл, Герман, Мiкiта, Кiм, Лаўрэнцiй. Дзяўчатак хутчэй назавуць Рэнатай, Вiленай, Вiялетай, Маяй, Каралiнай, Карынай, чым Машай, Аняй, Наташай i Кацяй. І гэта зразумела. Бацькi хочуць, каб iх дзiця было лепшым за ўсiх, чым-небудзь вызначалася памiж iншых, для пачатку хоць бы iмем.
I вось самае нязвыклае, рэдкае, цяжкае iмя выбрана. Адна хвiлiна — i яно аказваецца ў пасведчаннi аб нараджэннi немаўляцi. Бацькi задаволены выбарам. А цi задаволены выбарам бацькоў дзецi?
Яраслава носiць з гонарам сваё iмя ўжо сямнаццаты год. Так захацела назваць сваю дачку мацi дзяўчыны.
— Цi ўтульна табе з тваiм iмем?
— Я ўдзячная сваiм бацькам, што мяне так назвалi. Яраслава — вельмi прыгожае iмя, у некаторай ступенi звязана з гiсторыяй нашага народа. Пры знаёмстве маё iмя адразу запамiнаецца. Толькi вось настаўнiкi, якiя прыходзяць у клас на замену, першай заўсёды выклiкаюць мяне, хоць у спiсе стаю перадапошняй.
— Як у будучым ты назвала б сваiх дзяцей?
— Назаву iх яшчэ больш рэдкiмi iмёнамi. Напрыклад, дзяўчынку — Маланняй, а хлопчыка — Мацвеем.
Марадона прыехаў у Беларусь два гады таму з Тальяцi, калi яму было трынаццаць. Нарадзiўся ж хлопчык у Арменii. Для Беларусi, як i для Расii i Арменii, iмя Марадона — вельмi рэдкае. Магчыма, у гэтых краiнах яно адзiнае.
— Чаму цябе назвалi менавiта так?
— Як i многiя iншыя, мой бацька любiць футбол. Любiмым яго футбалiстам быў сусветна вядомы Дыега Марадона. Па яго "мiласцi" мяне так i назвалi.
— Як твае новыя знаёмыя рэагуюць на такое незвычайнае iмя?
— Часцей за ўсё яны ўпэўнены, што Марадона — гэта мянушка, а я вельмi добра гуляю ў футбол
(смяецца)
.
Маленькай Ульяне няма яшчэ i годзiка, i тое, што яе назвалi незвычайным iмем, ёй пакуль няважна. З пытаннямi звярнулася да яе старэйшай сястры Дашы.
— Табе не шкада, што бацькi назвалi цябе не такiм рэдкiм iмем, як тваю сястру?
— Не, iмя сястрычцы мы выбiралi разам. Мама часта чытала нам казку, дзе прынцэсу з казачнай краiны звалi Ульянай. Казка нам вельмi падабалася, а iмя прынцэсы асаблiва. Вось i вырашылi назваць сястрычку Ульянай.
— Калi б табе давялося выбiраць сабе новае iмя, якiм бы яно было?
— Аня.
У Дашы i Ульяны ёсць два малодшыя браты. Пётр i Павел — блiзняты. Нарадзiлiся яны ў дзень святкавання хрысцiянскага свята Пятра i Паўла. З выбарам iмён бацькам не было праблем.
Шаснаццацiгадовага Марэка прасцей за ўсё знайсцi ў эма-тусоўках. У жыццi яму падабаецца ўсё, акрамя асабiстага iмя.
— Марэк — вельмi прыгожае iмя з польскiмi каранямi. Чым табе яно не падабаецца?
— Я карэнны беларус. Навошта мне такое iмя? Хачу, каб мяне называлi так, як i маiх сяброў: Саша, Паша, Дзiма...
— Што скажаш пра iмя Марадона?
— Дыега Марадона — добры футбалiст. Але свайго сына я такiм iмем не назваў бы.
Часта дзяўчатак называюць iмёнамi, вытворнымi ад назваў месяцаў. Напрыклад, хто нарадзiўся ў марце — Марта. Мая нарадзiлася дваццаць гадоў таму ў маi.
— Як табе тваё iмя?
— З тым, што мяне называюць незвычайна, я даўно звыклася. Цяпер "Мая" гучыць для мяне гэтак жа звыкла, як i Оля, Света. Перавага майго iмя — нiхто не забываецца, у якiм месяцы ў мяне дзень нараджэння.
Як будуць называць дзяцей у будучым? Якiя iмёны будуць моднымi праз 100 гадоў? Нiхто не ведае. Вядома толькi адно: не iмя ўпрыгожвае чалавека, а чалавек — iмя.
Жанна Байгот,
студэнтка ГрДУ iмя Я. Купалы. 

