Памятныя знакі неабходна адкрыць i ў iншых мiкрараёнах горада!..
На мiнулым тыднi ў сталiчным раёне Сухарава адбылося ўрачыстае адкрыццё памятнага знака, прысвечанае 505-й гадавiне з дня заснавання паселiшча. Аб першых успамiнах у пiсьмовых крынiцах Сухарава, аб яго гiстарычным развiццi i сучасным стане нам паведамiў выдатны гiсторык, археолаг, дацэнт Беларускага дзяржаўнага педагагiчнага ўнiверсiтэта iмя Максiма Танка Леанiд Калядзiнскi.
— Упершыню Сухарава ўпамiнаецца 3 жнiўня 1503 года ў Метрыцы Вялiкага Княства Лiтоўскага як маёнтак Багдана Карэйвiча, якi перайшоў яму ад бацькi — пана Карэйвы. Той жа ў свой час атрымаў гэтыя землi за пэўныя заслугi ад Вялiкага князя Лiтоўскага Жыгiмонта Старога (1467—1548). З чаго можна зрабiць выснову, што ў канцы ХV стагоддзя гэтае паселiшча ўжо iснавала.
Але дзякуючы археалагiчным знаходкам, мы маем падставу аднесцi ўзнiкнкнне Сухарава да больш ранняга перыяду. Падчас будаўнiцтва адным з жыхароў была знойдзена каменная сякера. Звычайна такiя сякеры трапляюцца археолагам у пахаваннях ІII—II тысячагоддзяў да нашай эры (эпоха неалiту). На жаль, не захавалася нi iменi, нi прозвiшча гэтага чалавека, таму гэта ў некаторым сэнсе страчаная iнфармацыя.
Наступны перыяд — раннi феадалiзм. Паводле слоў старажылаў вёскi Сухарава, на месцы, дзе сёння размешчаны будынак "НВА" "Цэнтр", некалi ўзвышалася гара. Мясцовае насельнiцтва называла яе Манастырскай з-за манастыра, якi стаяў на ёй. Вядома, что што такiя манастыры будавалiся на месцы былых свяцiлiшчаў i ў Кiеве, Тураве, Ноўгарадзе.
Аднак найбольш поўную iнфармацыю пра раннi перыяд Сухарава нам даюць курганныя насыпы, размешчаныя на тэрыторыi былых вясковых могiлак ХIХ—ХХ стст. У 1995 годзе я з групай студэнтаў правёў археалагiчныя раскопкi на адным з гэтых курганоў, падчас якiх быў знойдзены матэрыял, якi можна аднесцi да ХI—ХII стст. Магчыма адсюль пайшла i назва паселiшча, якое было заснавана на высокiх пясчаных сухiх пагорках.
— Вёскi Сухарава на сёння ўжо няма. Як адбываўся працэс яе урбанiзацыi?
— Вёскай Сухарава лiчылася да 1998 года. Менавiта тады рашэннем Савета Мiнiстраў Беларусi яна была ўключана ў гарадскую мяжу. Так скончылася гiсторыя вёскi i пачаўся яе гарадскi этап. Яшчэ 10 гадоў таму тут былi свае старажылы, якiя, на жаль, ужо адыходзяць у iншы свет. На месцы былых сялянскiх хатак узводзяцца катэджы, шматпавярховыя дамы. Пры будаўнiцтве людзi забываюцца на гiсторыю, пад бульдозерам знiшчаюцца сапраўдныя каштоўнасцi, тое, што магло б стаць спадчынай для нашчадкаў. Вёскi няма, i напамiнаў аб ёй таксама. Яе побыт паступова размываецца. Тут i ўзнiкае актуальнае пытанне: як захаваць хоць кавалачак гiсторыi? А гэта ўжо работа школьнiкаў, настаўнiкаў, аматараў краязнаўства. Неабходна збiраць рэчы матэрыяльнай культуры, фотаздымкi, архiўныя дакументы, размяшчаць iх у музеях.
— Каму належыць iдэя адкрыцця памятнага знака?
— Задумка гэта мая. Так атрымалася, што я жыхар гэтага раёна. I мне не абыякава гiсторыя месца, дзе я жыву. Гэта ўжо прафесiйная рыса. Проста пайшоў у Адмiнiстрацыю Фрунзенскага раёна ў iдэалагiчны аддзел. Там вельмi прыязна аднеслiся да маёй прапановы, выдзелiлi неабходныя сродкi, устанавiлi знак, прымацавалi дошку, правялi ўрачыстае адкрыццё. Сабралася каля 100 чалавек: школьнiкi, прадстаўнiкi адмiнiстрацыi. Я вельмi задаволены.
— Цi лiчыце вы мэтазгодным рабiць тое ж самае i ў iншых мiкрараёнах Мiнска?
— Гэта проста неабходна! Я заклiкаю сваiх калег — гiсторыкаў i археолагаў — рабiць тое ж самае. Малiнаўка, Зялёны луг, Чыжоўка, Серабранка, Шабаны — гэта ўсё — назвы былых вёсак, на якiх заснаваны мiкрараёны. Трэба заняцца вывучэннем гэтых рэгiёнаў, адшукаць, калi ўпершыню яны ўзгадваюцца ў пiсьмовых крынiцах, устанавiць памятныя знакi, данесцi гэтую iнфармацыю да насельнiцтва. Не трэба забывацца на сваё, беларускае, захоўваць свае спрадвечныя назвы. Чамусьцi ўсё часцей нашыя крамы называюць "Максiмус" цi "Вэстэр". Не кожны нават ведае, што гэта абазначае. Чым дрэнная назва "Пан Карэйва" для буйнога гандлёвага цэнтра? Наша далейшае духоўнае iснаванне залежыць толькi ад нас самiх i ад нашай веры ў самiх сябе.
Iрына Багамолава. 

