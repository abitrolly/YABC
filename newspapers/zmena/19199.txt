"Рытм" папрацаваў на славу
Будучыя мастакi па тканiнах, механiкi i канструктары, (усяго 19 студэнтаў Вiцебскага дзяржаўнага тэхналагiчнага ўнiверсiтэта) ў вёсцы Курына Вiцебскага раёна разам з прафесiйнымi будаўнiкамi працавалi мiнулым летам на будаўнiцтве новых вытворчых плошчаў вiцебскай бройлернай птушкафабрыкi. Усяго тут адначасова будуць размешчаны 64 тысяч дарослых птушак.
— Наш атрад меў назву "Рытм -1", — расказвае камандзiр атрада Кiрыл Сiлiванаў. Ён вучыцца на 3-м курсе на менеджара-эканамiста. Летась таксама працаваў ў будаўнiчым атрадзе бетоншчыкам — у пасёлку Лужасна, што недалёка ад абласнога цэнтра. — Мы на будаўнiцтве ў Курыне займалiся бетоннымi работамi. Працавалi асобна ад iншых. За намi былi замацаваны два майстры. Яны таксама маладыя. Калi што, заўсёды падказвалi нешта. Пачалi працаваць напрыканцы лiпеня. Прывозiлi нас ранiцай на работу, вечарам — дадому. Зручна. Працавалi i па суботах, бо за выхадны дзень плацяць у двайным памеры. Ежу бралi з сабой, з дому. Безумоўна, можна было заказаць з дастаўкай, i комплекс харчавання прывезлi б, але хацелася зэканомiць. Колькi грошай зарабiлi? Нам адразу сказалi — будзеце старацца, не пакрыўдзiм грашыма...
А чаму сярод вас дзяўчат не было? Чаму менавiта на будоўлю папрасiлiся? — запытаў я камандзiра i ягоных таварышаў.
— Якiя ж з дзяўчат бетоншчыцы? А будоўля? Выбару асаблiвага, калi шчыра, i не было. Прапанавалi — пагадзiлiся. Праўда, можна было паехаць на будаўнiцтва ў далёкi Ямал — у Расiю. Ды, аказваецца, ёсць нюансы ў выплаце падаткаў з заробку. Як мне расказалi мае суразмоўцы, там бяруць з нашых студэнтаў, як з iншаземцаў (гэта пра нас братоў — беларусаў?) 30 працэнтаў падаткаў плюс яшчэ непасрэдны падатак з сумы. А ў нас байцы студэнцкiх будаўнiчых атрадаў наогул вызвалены ад падаткаў. І такое рашэнне прымалася на самым версе ўлады.
Працавалi студэнты ў калектыве будаўнiчага ўпраўлення 38 будаўнiчага трэста №9.
—Хлопцы добра працавалi. Вось да iх былi студэнты з iх жа ВНУ i ветэрынарнай акадэмii — былi праблемы i з дысцыплiнай i... — кажа малады прараб упраўлення Мiхаiл Маняк. — Асобна ад астатнiх яны ў нас працавалi (усяго тут прыкладна 200 будаўнiкоў). Так лягчэй было падлiчыць аб'ёмы выкананага... Вось i байцы першага атрада, якiя гэтым летам працаваў у нас, зарабiлi нядрэнна — у сярэднiм больш за 900 тысяч рублёў. Але былi i такiя, якiм было налiчана па 300 тысяч. Лянота, парушэнне дысцыплiны — вось i вынiк. Зайздросцiлi гультаi, зразумела, працавiтым студэнтам.
Прараб расказаў, што асаблiвасць гэтага аб'екта, дзе працаваў будаўнiчы атрад, у дрэнным грунце. Раней на гэтым месцы было балота. Мелiяратары потым асушылi плошчу — усяго 8,5 гектара, але гразi тут заўсёды шмат. Дарэчы, калi мы гутарылi, ужо вялiся падрыхтоўчыя работы другой чаргi аб'екта. Значыць, i ў наступным годзе тут зможа папрацаваць чарговы будаўнiчы атрад.
Пра бедных студэнтаў колькi вядома жартаў! Заробiць за месяц шмат стыпендый, пры гэтым недалёка ад дому — добры "адпачынак" падчас доўгiх летнiх канiкулаў. А колькi потым будзе прыемных успамiнаў. Рамантыка!
Аляксандр ПУКШАНСКI. 

