Арцём-музыка
Запомнiце гэтае iмя. Iмя спалучэння таленту i працы. Адно без другога не iснуе, калi маеш на ўвазе маладога музыканта Арцёма Шышкова, якi блiскуча iграе на скрыпцы. Але за бляскам i чуллiвасцю рук амаль дваццаць гадоў заняткаў, практыкаванняў, гадзiны сыграных гам, загартоўка на розных прэстыжных конкурсах. I як два стагоддзi таму беларускi скрыпач-вiртуоз Мiхаiл Ельскi пакараў Еўропу, так яго нашчадак, зямляк, толькi ўжо наш сучаснiк, працягвае ўслаўляць Беларусь. Ён з ранняга дзяцiнства прымусiў, каб пра яго гаварылi. Яго запрашалi з канцэртамi ў iншыя краiны. Але таленавiты музыкант застаўся працаваць на радзiме, дзе менавiта яму выпаў гонар ўтварыць сенсацыю: Арцём стаў першым нашым музыкантам якi iграў на скрыпцы Страдывары! Унiкальнае выступленне, якое адкрыла адну простую рэч: слухаеш усё-такi не скрыпку, а музыканта, якi валодае майстэрствам iгры на ёй. I сапраўдная сенсацыя здарыцца тады, калi можна будзе слухаць яшчэ не адзiн такi канцэрт.
Частка I. Вiртуозна
— Арцём, скрыпка для вас стала напэўна жывой iстотай?
— Многiя музыканты ставяцца да свайго iнструмента як да жывой iстоты. Кажуць, што iнструмент можа i пакрыўдзiцца, калi пра яго дрэнна сказаць. Думаю, ёсць доля iсцiны ў гэтым. Але я не задумваюся вельмi глыбока над падобнымi рэчамi. Канешне, iнструмент утрымлiвае энергетыку чалавека, якi на iм iграе, а потым яе аддае. Я адчуў гэта, калi на канцэрце ў рамках фестывалю Юрыя Башмета iграў на скрыпцы Страдывары. Гэта iнструмент, якому ўжо больш за 300 гадоў, на iм iгралi вялiкiя музыканты, майстры, ён гучаў у лепшых залах.
— Цi не трымцела сэрца, калi вы iгралi на скрыпцы, якая каштуе пяць мiльёнаў долараў?
— Адказнасць, канешне, была вялiкая. Але я адчуваў задавальненне i радасць. У гэтай скрыпкi бязмежныя магчымасцi. Не трэба змагацца з iнструментам, ён сам табе дапамагае. Я першы раз меў магчымасць зносiнаў са скрыпкамi такога ўзроўню. Спадар Эдуард Вульфсан прывёз пяць iнструментаў, я паспрабаваў iграць на ўсiх. Але для канцэрта выбраў Страдывары — гукавыя якасцi ў скрыпкi цудоўныя. Да таго ж гэта вялiкi прэстыж для музыканта — iграць на iнструменце Страдывары, якi лiчыцца каралём скрыпiчных майстроў. Але гэта правільна часткова, таму што ёсць скрыпкi такога ж узроўню iншых майстроў, iмёны якiх, магчыма, менш раскручаныя медыя. На аўкцыёнах за Страдывары выкладваюць вар'яцкiя сумы. Для выканання 5-га Канцэрта для скрыпкi з аркестрам Моцарта спадар Вульфсан прадаставiў мне адзiн са смычкоў са сваёй асабiстай калекцыi, за што я вельмi ўдзячны.
— Як вы ездзiлi па горадзе з гэтым iнструментам?
— Я забiраў скрыпку ў гатэлi i ў суправаджэннi ахоўнiка ехаў на рэпетыцыi i канцэрт у бранiраваным "Мерсэдэсе". Ахоўнiк быў пастаянна побач з iнструментам, гэта агаворваецца ва ўмовах страхоўкi. Я падпарадкоўваўся. Але мне пайшлi насустрач, таму дазволiлi займацца столькi, колькi патрэбна, няхай i пры ахоўнiку. Мара любога музыканта — трымаць у руках iнструмент вялiкiх майстроў. Тым больш, што ў Беларусi няма такой калекцыi. На жаль. Таму што калi iграеш на конкурсах, то вельмi адчуваецца рознiца ў iнструментах музыкантаў. Гэта як у спорце — вынiкi вельмi залежаць ад сучаснага абсталявання.
Частка II. Шчыра
— Музычныя конкурсы — не спартыўныя спаборнiцтвы, дзе ёсць аб'ектыўныя паказчыкi ў метрах, хвiлiнах i г.д. I вы ўсё-такi вопытны канкурсант.
— Першы мой конкурс быў яшчэ ў школе. Мне было 8 гадоў, калi я атрымаў "Прыз Надзеi" на конкурсе Дварыёнаса ў Вiльнюсе. У 11 гадоў на конкурсе iмя Агiнскага ў Смаргонi атрымаў сваю першую перамогу. Потым былi яшчэ конкурсы — у Лiтве, Чэхii, Расii, Польшчы, Германii, перамога на нашым конкурсе iмя Ельскага. Зразумеў, што ў нас элемент спорту таксама прысутнiчае: можна iграць больш хутка, дэманструючы цудоўную тэхнiку. Але гэта не заўсёды апраўдана, таму што сама па сабе тэхнiка не мае мастацкай каштоўнасцi, калi да яе не дадаць душу. Канешне, важна, каб i тэхнiка была, i чысцiня, але ў спалучэннi з эмоцыяй. Я лiчу, што галоўнае — прадставiць саму музыку, яе змест, а не нейкую тэхнiку. Заўсёды можна сыграць хутчэй. I нехта гэта зробiць. А сэнс... Ён у тым, каб закрануць людзей, якiя музыку слухаюць.
— Вы са звычайным iнструментам пакаралi журы, i на прэстыжным конкурсе iмя Чайкоўскага ў Маскве вас прыкмецiлi...
— Гэта была адна з прычын,
з-за якой я не падняўся на высокае месца. Але для мяне сэнс конкурсу не ў тым, каб заваяваць першае месца, атрымаць грашовую прэмiю.
Для мяне гэта магчымасць кантакта з людзьмi, якiя могуць быць карыснымi сваiмi парадамi, уплывам на далейшую творчасць. I калi пасля конкурсу я размаўляў з Уладзiмiрам Спiваковым, ён сказаў, што мой iнструмент згубiцца падчас фiналу з аркестрам. Канешне, мой iнструмент не прагучаў бы на патрэбным узроўнi, было б бессэнсоўна параўноўваць яго гук са скрыпкамi Страдывары, Гварнеры, якiя былi ў iншых канкурсантаў.
— Але вы сталi стыпендыятам фонду Спiвакова — ён нават дасылаў лiст, каб вам набылi годны iнструмент .
— Са Спiваковым у нас даўнiя адносiны, знаёмства з iм адбылося яшчэ ў сярэдзiне 90-х гадоў. Iнструмент, на якiм я iграю зараз, якраз Спiвакоў дапамог набыць. У мяне былi гастролi па Скандынавii, удалося сабраць сродкi на набыццё iнструмента, яшчэ часткай сумы дапамагалi спонсары. У гэты час якраз у Мiнск прыязджаў Спiвакоў, я iграў яму на майстар-класе. Ён звярнуў увагу на тое, што мне патрэбны лепшы iнструмент. I параiў адну скрыпку ў Маскве — невядомага французскага майстра. Гаспадары з'язджалi ў Амерыку, iм не дазвалялi вывезцi iнструмент. Мы з маiм педагогам Эдуардам Вiктаравiчам паехалi ў Маскву, паглядзелi, адразу набылi i прыехалi са скрыпкай. Iнструмент нядрэнны, але ёсць у iм некалькi трэшчын, якiя ўплываюць на гук. Нават рэстаўрацыя мала што выправiць.
— Пасля таго канцэрта вашы адносiны да свайго iнструмента не зменяцца?
— Я вельмi добра ведаю свой iнструмент. Люблю на iм iграць. Не думаю, што ў нас з iм з-за гэтага будуць праблемы. Канешне, рознiцу я буду адчуваць — яна iстотная. Але гэта лепшае, што ў мяне зараз ёсць — будзем сябраваць з ёй. Зараз вядзецца праца наконт набыцця дзяржавай скрыпкi выдатных майстроў. Гэта навiна радасная не толькi для мяне, але i для iншых скрыпачоў. А для дзяржавы — iнвестыцыi, цудоўнае ўкладанне грошай, таму што iнструменты растуць у коштах з геаметрычнай прагрэсiяй. Набыццё скрыпкi славутага майстра працуе на прэстыж дзяржавы. Ва ўсiх еўрапейскiх краiнах, у Расii, у Амерыцы ёсць калекцыi каштоўных музычных iнструментаў. На iх iграюць музыканты, iх даюць на конкурсы, на фестывалi, адказныя выступленнi. Гэта не проста твор мастацтва, якi можа недзе ў сховiшчы ляжаць. Як карцiны вiсяць у музеi, каб на iх глядзелi, так i iнструменты стваралiся дзеля таго, каб на iх iгралi.
Частка III. Зацiкаўлена
— А хто вырашыў, што вы будзеце менавiта скрыпачом?
— Я пачаў займацца на скрыпцы ў пяць з паловай гадоў. Канешне, на той момант гэта быў несвядомы выбар — цi ж малое дзiця можа думаць пра сваю будучыню? Прывялi мяне на фартэпiяна, але Эдуард Вiктаравiч Кучынскi праверыў слых, рытм, параiў iграць на скрыпцы. Бацькi не былi супраць. Яны самi не музыканты, але займалiся музыкай: мама ў дзяцiнстве iграла на акардэоне, у таты выдатны слых, ён у маладосцi сам вывучыўся iграць на гiтары i ў яго вельмi добра атрымлiваецца. Яны, напэўна, шкадавалi, што не атрымалi прафесiйнай адукацыi i вырашылi даць яе дзецям. Са мной у дзяцiнстве займаўся тата. Ён быў на кожным уроку з педагогам. I пасля ўрокаў мы з iм дома займалiся. Часам да слёз даходзiла. Канешне, дзiцяцi хочацца i пагуляць. Я не ва ўсiм быў такi ўжо паслухмяны. А ў музыцы важна прывыкнуць працаваць з маленства. Бывала, што мяне прымушалi, як жа без гэтага? Але гадоў у 13-14 з'явiлася жаданне займацца самому. Канешне, былi моманты адчаю, калi займаешся, i доўга не атрымлiваецца... Лiчу, што мне вельмi пашчасцiла, што я знайшоў свайго педагога. У Эдуарда Вiктаравiча я вучыўся, калi паступiў у каледж, i потым у Акадэмii музыкi. Паступова прыйшло ўсведамленне таго, што скрыпка будзе са мной усё жыццё. Гэта i прафесiя, i стыль жыцця, i музыка, ад якой я нiкуды не падзенуся.
— Памятаеце свой самы доўгi ўрок?
— У дзяцiнстве я яшчэ засякаў час, колькi займаюся, таму што трэба было норму адыграць. А потым нават не задумваўся пра час. Перад конкурсам маглi займацца з педагогам па 4—6 гадзiн. А было i такое, што я сам займаўся 11 гадзiн запар — перад адказным выступленнем. Атрымаў задавальненне. Мне падабаецца займацца, хоць бывае складана пачаць — адкрыць iнструмент, разыгрывацца, рукi разаграваць, iграць гаму. А потым зацягвае i я ўжо не думаю пра час. Стараюся iграць штодня па 3-4 гадзiны. А магу i па 6-7 гадзiн — у вольны дзень. Я ж выкладаю, у мяне ёсць вучнi ў каледжы i Акадэмii музыкi, канешне, гэтая праца вельмi адказная i патрабуе часу. Але вучу i на ўласным прыкладзе — яны прыходзяць на мае канцэрты.
— А для бацькоў ваша музыка за столькi гадоў не стала звычайнай справай?
— Яны вельмi любяць музыку, абавязкова ходзяць на мае канцэрты. Пасля выканання Канцэрта Моцарта мама расчулена сказала: "Калi мы аддавалi цябе на скрыпку, то ўявiць не маглi, што ты некалi будзеш трымаць у руках iнструмент Страдывары!" Бацькi мяне падтрымлiваюць, даюць парады — з вышынi свайго жыццёвага вопыту. Я лiчу, што старэйшых людзей трэба заўсёды слухаць — менавiта з-за вопыту. Зрабiць высновы са сказанага i паступiць так, як лiчыш патрэбным.
Частка IV. Рамантычна
— А як наконт парадаў жонкi, якая таксама iграе на скрыпцы?
— У нас ёсць узаемадапамога. Пабываўшы на маiм канцэрце яна можа каштоўныя рэчы сказаць. Я таксама, калi бываю на канцэртах струннага квартэта. Iдзе абмен меркаванняў, мы ўказваем на недахопы адзiн аднаго, калi яны ёсць. Двое музыкантаў, я думаю, адзiн аднаго зразумеюць. А калi ёсць каханне, то знойдзецца рашэнне любых праблем.
— Пры такiх напружаных занятках вы спатканнi, напэўна, прызначалi на пераменах?
— Такое таксама было. Мы ж вучылiся ў адной навучальнай установе. Былi аднолькавыя iнтарэсы, натуральна, што мы сышлiся. Гулялi разам, сустракалiся з сябрамi, хадзiлi на канцэрты. Канешне, мы з ранняга дзяцiнства прывыкаем да таго, што музыка стаiць на першым месцы. Але музыкi няма без пачуццяў. Эмоцыi, якiя аддаеш на сцэне, чэрпаеш са свайго жыцця, са зносiнаў з любiмымi людзьмi, у сям'i.
— Паводле гэтай логiкі сям'я павiнна павялiчвацца — дзеля новых эмоцый...
— Пакуль мы не думалi пра гэта. Адна з прычын — жывём у аднапакаёвай кватэры з мамай жонкi. Зараз дабудоўваем кватэру i павiнны хутка засялiцца ў новую, сваю. Пакуль трэба стварыць добрыя ўмовы для з'яўлення дзiцяцi. Нам ёсць яшчэ да чаго iмкнуцца.
— I пра што марыце?
— Я не летуценнiк. Iмкнуся быць рэалiстам. Можа, не заўсёды гэта атрымлiваецца — час ад часу адхiляюся ў бок рамантыкi.
— Акрамя заняткаў, што яшчэ займае ваш вольны час?
— Люблю чытаць кнiгi. Люблю iграць у бiльярд, настольны тэнiс. Люблю сустракацца з сябрамi.
— А музыку паслухаць?.. I якую?
— Акрамя класiкi?.. Абсалютна розную, толькi каб яна была якасная i зроблена таленавiта. Я люблю рок-н-рол, джаз, сучасную электронную музыку. Прыярытэтаў няма. Слухаю ў асноўным тое, што больш-менш праверана часам, напрыклад, "Бiтлз". Але дакладна не люблю няякасную "папсу", якая ў вялiкай колькасцi сыходзiць з экранаў тэлебачання i нiякай мастацкай каштоўнасцi не нясе. Хоць у кожным жанры, нават самым лёгкiм, бываюць рэчы, якiя зроблены таленавiта.
— Вы ведаеце, што такое поспех. Кожны ўкладвае ў гэтае паняцце сваё разуменне. Але ў адносiнах да артыстаў ужываецца слова "зорка". Цi можа малады выдатны скрыпач стаць у нашай краiне зоркай не толькi для вузкага кола людзей?
— Я думаю, так. Канешне, гэта не так лёгка, як у папулярнай музыцы. Але трэба змагацца, каб высокае мастацтва было даступнае кожнаму. Я не лiчу, што класiчная музыка павiнна быць асалодай для нейкай групкi людзей. Публiку трэба выхоўваць. Пытанне не ў супрацьстаяннi Моцарта i сучаснай папулярнай музыкi. Можна адкрываць людзям Моцарта i Вiвальдзi, як гэта робiць Ванэса Мэй.
— Вы б маглi займацца такiм жа мастацтвам?
— Мне гэта не блiзка. Але яна робiць добрую справу — папулярызуе класiку. Я iду сваiм шляхам, якi не такi шырокi i хуткi.
фінал. Глыбока
— Цi лёгка маладому музыканту ў нас атрымаць права на сольныя выступленнi?
— У кастрычнiку ў мяне iх было багата: два канцэрты з аркестрам Опернага тэатра, з Дзяржаўным акадэмiчным сiмфанiчным аркестрам... Не раз у нас звярталi ўвагу на тое, каб запрашалi ў канцэрты менавiта маладых музыкантаў, каб у iх была магчымасць паказваць, развiваць сябе, каб стваралася матывацыя для iх застацца i працаваць на радзiме. Справа ў тым, што часта шмат што робiцца не дзеля таго, каб музыканты хацелi тут застацца, а проста дзеля таго, каб яны не ад'язджалi. Гэта розныя падыходы. На мой погляд, больш эфектыўна ствараць умовы творчага росту для маладых, каб у iх не было патрэбы нечага шукаць за мяжой. Нiхто не хоча з'язджаць адсюль. Яны гэта робяць сцiснуўшы сэрца. Я ведаю шмат музыкантаў, якiя з'ехалi, сярод iх ёсць мае сябры. Яны з задавальненнем вернуцца назад, калi iм прапануюць альтэрнатыву ў плане кар'еры цi заробку грошай. Гэта таксама важна.
— Вас жа таксама запрашалi?
— Канешне, мяне запрашалi... Мне падабаецца ў маёй краiне. Тут мае бацькi, сябры. Я найбольш камфортна пачуваюся менавiта тут. У запрашэннях ёсць свае плюсы i мiнусы. Можна з'ехаць i зноў пачынаць з нуля, а гэта заўсёды складана. Часткова музыканты пакiдаюць краiну з-за таго, што няма культурнага жыцця — мала канцэртаў, магчымасцяў росту. Але цяпер адчуваецца ў краiне цiкавасць да культурных падзей. Прыязджаюць вялiкiя музыканты, якiх ты мог слухаць хiба толькi ў запiсах. Адкрываюцца новыя магчымасцi — менавiта творчыя. Я магу займацца любiмай справай, выкладаць, выступаць з аркестрамi, удасканальваць сябе. Культурная сiтуацыя пакрысе мяняецца. I дзеля таго, каб дапамагчы яе змянiць, варта было застацца.
Размаўляла
Ларыса ЦIМОШЫК. 

