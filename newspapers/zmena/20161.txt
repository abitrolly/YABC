Сумеснае жыццё, ці Першыя днi поруч з кітаем
У гэтым годзе мяне назвалi шчаслiвай студэнткай. Усё таму, што я трапiла ў iнтэрнат. Адна з тых нямногiх, каму пашанцавала. З кожным годам месцаў у iнтэрнаце ўсё менш i менш. Не таму, што пакояў меншае. Проста з кожным годам у БДУ паступае ўсё больш i больш замежных студэнтаў, якiм па дамове абавязкова даюць месцы ў iнтэрнаце. Вось колькасць месцаў для нашых студэнтаў i памяншаецца. Напрыклад, толькi сёлета на факультэт журналiстыкi БДУ набралi ажно 3 групы кiтайцаў, больш за 40 чалавек.
Сказаць па праўдзе, не вельмi вабiла жыццё з iншаземцамi, але што рабiць. Хочаш цi не, трэба з гэтым мiрыцца. Да мяне ў пакой засялiлi дзяўчыну з Паднябеснай. Вось утрох i жывём — яна, я ды яшчэ адна беларусачка Янка. Да таго ж мне давялося быць старастай на нашым паверсе, таму дадалося яшчэ 10 кiтайцаў з iншых пакояў.
Да мяне падсялiлi Лi Нiн. Нiн скончыла ўнiверсiтэт у Кiтаi. Год правучылася ў БДУ на факультэце даўнiверсiтэцкай адукацыi i паступiла ў магiстратуру на факультэце журналiстыкi. Больш за ўсё хвалявалася я за цiшыню нашага пакоя. У большасцi сваёй кiтайцы ходзяць па некалькi чалавек i размаўляюць вельмi гучна. Мне ж пашчасцiла. Можа з-за гэтага хвалявання? Асноўныя сябры Нiн засталiся ў суседнiм iнтэрнаце (там i яна жыла летась). Вось яна там большасць часу i праводзiць. Дарэчы, яна аказалася вельмi акуратнай i ветлiвай дзяўчынай.
Хачу вывучыць рускую мову!
Першае, што амаль адразу мяне супакоiла, — Нiн дастаткова добра на бытавым узроўнi ведае рускую мову. Гэта ўлiчваючы тое, што знаёма з ёю толькi адзiн год. У Кiтаi яна вучыла толькi англiйскую мову. Кажа, што вельмi хацелася пазнаць якую-небудзь яшчэ. Думала нават ехаць да сяброў у Японiю. Але ж для таго, каб пачаць там вучыцца, патрэбна было згубiць цэлы год на афармленне дакументаў i iншыя дробязi. Чакаць столькi часу не хацелася. Праз два месяцы Нiн была ў Беларусi. Дзяўчына даўно хацела вывучыць рускую мову. І сёння ў яе гэта з поспехам атрымлiваецца. Яна вельмi задаволена, што яе пасялiлi з намi, бо ёсць практыка маўлення. Цяжка ёй вымаўляць гук "р" i розныя злучэннi, калi глухiя азванчаюцца, а звонкiя аглушаюцца. Блытаецца, калi пры размове мы ўжываем вялiкую колькасць сiнонiмаў да аднаго i таго ж дзеяння.
Амаль у першы дзень знаёмства я са сваёй прагай да чысцiнi ў пакоi пачала тлумачыць Нiн, што прыбiраюць i пакой, i калiдор усе. Яна пачала паказваць знаёмыя мне рухi рукамi: "Я хачу рабiць так...". Яна хацела мыць падлогу. Гэта здзiвiла, але ж нельга зацiскаць энтузiязм. "Я бачыла ў супермаркеце такую рэч..." Яна намалявала мне швабру, да якой адразу прымацавана ануча. "Не, кажу, — нам такая не патрэбна. У нас свая ёсць". Паказваю ёй вядро, швабру ды анучу. Тлумачу, як гэтую анучу накручваць ды што рабiць пасля. Такiм чынам, першымi сумесна вывучанымi словамi ў нас былi "мыць падлогу", "швабра" ды "ануча". Праз некалькi хвiлiн да iх далучылiся "венiк" ды "шуфлiк". Мне i самой стала цiкава. Захацелася, каб Нiн як мага хутчэй вывучыла рускую мову. "Добрай ранiцы" яна нам заўсёды казала, але на "дабранач" ды "смачна есцi" чамусьцi толькi ўсмiхалася. Менавiта таму наступны наш з ёю занятак быў прысвечаны тым выразам, якiя мы ўжываем кожны дзень. Калi трэба казаць "смачна есцi" i што на гэта адказваць, як вымаўляць "дабранач". Яна была вельмi рада, бо часта чула ад нас гэтыя словы, але не разумела, як iх вымаўляць i нашто.
Вынiкi такiх заняткаў не прымусiлi сябе доўга чакаць. Ужо на наступны дзень пасля першага ўрока дзяўчына з-за мяжы старанна мыла падлогу нашай швабрай. Ануча ўвесь час спадала, але яна адолела i пакой, i калiдор. Цяпер яна старанна вымаўляе "дабранач" i "смачна есцi". А пры размове нам дапамагае сумеснае валоданне англiйскай мовай, слоўнiк i кiшэневы камп'ютарны перакладчык Нiн.
Маленькi кiтайскi горад
Нiн шмат можа расказваць пра сябе i сваю сям'ю, пра сваю Радзiму. Ужо па некалькiх пакоях разышлася кiтайская музыка. Ведаеце, сапраўды цiкава. Нiн дала паслухаць нам самую папулярную песню. Прыехала яна з правiнцыi Хэнань, з горада Цзяо Цзо. "Гэта невялiкi горад, — кажа Нiн. — У iм усяго 3 млн жыхароў". Паглядзеўшы на нашы з суседкай бровы, што палезлi ўверх, паправiлася, што ведае памеры Мiнска i ўсёй Беларусi, i яна разумее нашу збянтэжанасць. Ну што тут адкажаш? Маленькi дык маленькi.
Даша, я пайшла...
Нiн часта ходзiць да сяброў у суседнi iнтэрнат. Часам адразу пасля заняткаў, часам — пасля таго, як зойдзе ў наш пакой. Калi я ў пакоi, перад тым як сысцi, яна чамусьцi кожны раз кажа мне, куды iдзе. Можа, каб я ведала. Можа, каб яшчэ раз вымавiць што-небудзь па-руску. Неяк тэлефануе мне бацька. У гэты час Нiн з сябрам збiраюцца сыходзiць. Я падымаю трубку i прашу бацьку пачакаць. Нiн старанна вымаўляе: "Даша, я пайшла ў 5-ы iнтэрнат... купацца". "Не купацца, — кажу, — мыцца".(У нас гарачай вады часова няма.). Разам смяёмся. Яны сыходзяць. Успамiнаю пра тэлефон. Бяру трубку. Бацька збянтэжаным голасам цiкавiцца: "Дачушка, ты што яе, як у армii, прымушаеш рабiць справаздачы?" Ну як не ўсмiхнуцца?
Мы — вам,
вы — нам
Некалi я вельмi захаплялася рознымi ўсходнiмi прыбамбасамi: на стале стаiць некалькi аромалямпаў, ляжаць аромапалачкi ды сапраўдныя палачкi для ежы. Ёсць яшчэ адзiн набор гэтых самых палачак — сямейны. Адразу бачна, якiя з iх для мацi, якiя для бацькi, а якiя для дзiцяцi. Некалькi розных манетак ды чырвоных вузельчыкаў вiсяць на сцяне. Карацей, вельмi ўсходняя атмасфера. Але ж большасць з усяго мне падарылi. Значэнне тых жа манеткi i вузельчыка растлумачылi. На наборы палачак напiсаны iероглiфы, а вельмi ж хацелася дазнацца, што пад iмi схавана. Ды i тлумачэнням нашых прадаўцоў, што амаль на кожным кроку гандлююць "усходам", не вельмi верылася. Нiн дапамагла.
"Бачыш, гэтыя два iероглiфы азначаюць грошы, а гэтыя — прываблiваць". Так я дазналася, што мая манетка павiнна прываблiваць да мяне грошы. Цiкава, дык дзе яны? Ужо з паўгода вiсiць. Вузельчык — для сямейнага дабрабыту. Асноўны надпiс на сямейным наборы так i казаў — "шчаслiвая сям'я". Так i мне Нiн дапамагла з мовай... з кiтайскай.
Навучальны год толькi пачаўся. Не прайшло яшчэ нават месяца нашага сумеснага з Нiн жыцця. Але я ведаю, што ўсё будзе добра. Хутка яна будзе вольна размаўляць па-руску. Пакаштуе маiх дранiкаў. Я навучуся разам з ёй правiльна есцi палачкамi ды ляпiць пельменi да кiтайскага Новага года... Гэта ўсё наперадзе. Поруч з Кiтаем.
Дар'я ПРЫШЧЭПАВА.
Фота аўтара. 

