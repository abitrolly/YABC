Карысць узаемная
Летась праект "Мая школа", падрыхтаваны Святланай Грыгелiс, студэнткай механiка-матэматычнага факультэта, на конкурсе грантаў у БДУ заняў трэцяе месца. І адразу пачаў сваю працу.
Пачалi са школы № 161. Студэнты БДУ на працягу трох апошнiх тыдняў у 3-й i 4-й чвэрцях кожны дзень выконвалi з вучнямi 5—8-х класаў хатняе заданне. Студэнты з фiлалагiчнага, механiка-матэматычнага, гiстарычнага факультэтаў вялi заняткi адпаведна па рускай, беларускай i англiйскай мовах, матэматыцы, гiсторыi.
Пасля пазнаёмiлiся са школай № 209 i дзiцячымi дамамi № 6 i № 8. У шостым дзiцячым доме валанцёры працавалi з дзецьмi 2-га класа, у восьмым з больш дарослымi — 8-м i 9-м класамi. Крыху пазней да працы далучылiся студэнты хiмiчнага, фiзiчнага, геаграфiчнага факультэтаў, факультэта журналiстыкi i факультэта радыёфiзiкi i электронiкi. Сёння ў праекце бяруць удзел каля 80 студэнтаў Беларускага дзяржаўнага ўнiверсiтэта. Яны прыходзяць да дзяцей, рыхтуюць з iмi хатняе заданне. Арганiзоўваюць свае ўрокi. Мiж iншым, некаторыя настаўнiкi нават дазваляюць студэнтам самiм ставiць адзнакi малым, а пасля сапраўды пераносяць iх у класны журнал. Гэта дадатковы стымул для дзiцячых старанняў.
Спачатку для ўдзелу ў праекце выбiралiся студэнты з вышэйшым балам. Планавалася збiраць зусiм невялiкiя групы па 2-3 чалавекi. Але ж ахвотных займацца было значна больш. Групы стваралiся i па 10 чалавек. Студэнтаў таксама стала больш. Гэта не значыць, што яны сталi горшыя. Вучням жа патрэбны веды па школьнай праграме. Ва ўнiверсiтэт паступаюць тыя, хто валодае гэтымi ведамi. Як кажа Святлана, "гультаi ды двоечнiкi самi не iдуць у праект, iм гэта не патрэбна".
Пад праектам ёсць добры фундамент. Яго арганiзатарамi выступаюць Студэнцкi саюз БДУ i Савет па якасцi адукацыi БДУ. Маецца ўласная бiблiятэка кнiг, з якiмi ўвесь час могуць займацца маладыя настаўнiкi. Са студэнтамi ж увесь час супрацоўнiчае Псiхалагiчная служба БДУ. Ёсць у iх i свае куратары з боку старэйшых — прарэктар па вучэбна-выхаваўчай працы i сацыяльных пытаннях БДУ Уладзiмiр Сувораў ды начальнiк Галоўнага ўпраўлення вучэбнай i навукова-метадычнай працы Людмiла Хухлындзiна.
Студэнты — сувязное звяно памiж адмiнiстрацыяй i вучнямi. Бо студэнты маладзейшыя, з iмi прасцей размаўляць, iх не саромеюцца i не баяцца. Як адзначае Святлана, адмiнiстрацыя таксама заўсёды iдзе насустрач. Пра праект бацькам расказвалася на бацькоўскiх сходах. Настаўнiкi размаўляюць са студэнтамi, даюць iм увесь патрэбны матэрыял. Хтосьцi ўжо назваў праект кузняй педагагiчных кадраў. Гэта сапраўды так. Шмат хто з валанцёраў плануе звязаць сваё жыццё з педагогiкай, са школамi. Сёння яны прымяраюць гэтую прафесiю на сябе. Некаторых з iх ужо бралi на працу ў гэтыя школы. Тут вялiкая цякучка кадраў i нярэдка няма каму праводзiць дадатковыя заняткi. У той жа час студэнты разумеюць, якая гэта адказнасць — праца з дзецьмi.
Стасункi студэнтаў i iх падапечных даўно ўжо выйшлi за рамкi школьнай праграмы. Разам з вучнямi iх дарослыя сябры праводзяць i гульнi, i салодкiя сталы. Нават пасля заканчэння праекта ў мiнулым навучальным годзе некаторыя са студэнтаў самi наведвалi сваiх выхаванцаў. Аднойчы пасля салодкага стала, якi студэнты арганiзавалi для выхаванцаў дзiцячага дома, тыя ўсадзiлi iх у крэслы i паказалi невялiкi канцэрт. Дзецi спявалi i танчылi, гралi на музычных iнструментах. Яны рады аддзячыць сваiм сябрам. Прыводзiлi выхаванцаў i на фестываль эстрады БДУ. Яны выступалi i ў якасцi ўдзельнiкаў, i ў якасцi гледачоў. Пасля была экскурсiя па ўнiверсiтэце. Яшчэ адзiн станоўчы момант у тым, што студэнты, прыходзячы да сваiх вучняў, кажуць iм: "Мы з БДУ. Мы сапраўдныя. Паступiць туды рэальна". Хоць пакрысе, але з кожным разам яны зноў i зноў паказваюць дзецям, што ў БДУ можна паступiць. Яны такiя ж, як i ўсе, сапраўдныя студэнты — звычайная моладзь. Пры жаданнi дзеткi з дзiцячых дамоў таксама могуць паступiць у ВНУ. Малыя самi прызвычайваюцца да новых сяброў, тэлефануюць. Дзецi з дзiцячых дамоў патрабуюць шмат увагi. Ёсць свае праблемы. Добра, калi малодшыя лашчацца да цябе. Часам могуць нават мамаю назваць. Старэйшыя ж дзецi ўжо разумеюць сваю жыццёвую сiтуацыю. Да iх складаней падысцi. Яны лiчаць усiх абавязанымi сабе.
Сёлета паступае шмат тэлефонных званкоў. БДУ запрашаюць у iншыя школы. "Ды i расшырацца прыйшоў час", — думае Святлана. Справа ў тым, што пачаты на ўзроўнi ўнiверсiтэцкага праект перарос у мiжунiверсiтэцкi. У мiнулым годзе ўжо некалькi студэнтаў з iншых ВНУ бралi ўдзел у занятках. Цяпер колькасць ахвотных павялiчваецца.
Плануецца, што за старанне i добрыя поспехi ў вучняў будуць узнагароды, кшталту паходаў у кiно. Летась яны такiм чынам ужо хадзiлi ў музей, гулялi разам па парку. Выхавальнiкi дзiцячых дамоў адпусцiлi малых за добрыя адзнакi i паводзiны.
Да таго ж студэнтам некаторых факультэтаў, напрыклад, механiка-матэматычнага, удзел у праекце быў залiчаны як педагагiчная практыка, а чатыры дзяўчыны за высокi бал i актыўны ўдзел у грамадскiм жыццi (удзел у праекце) змаглi перавесцiся на бясплатнае навучанне.
Вось такая атрымлiваецца валанцёрская праца, карысная абодвум бакам. Студэнты дапамагаюць вучням засвоiць матэрыял i весела правесцi вольны час. Вучнi ж дапамагаюць у вучобе, самi не ведаючы таго, сваiм старэйшым сябрам. Поспехаў iм усiм!
Дар'я ПРЫШЧЭПАВА. 

