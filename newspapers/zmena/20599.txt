«Творчы працэс...»
Цi то для жартаў, цi то на ўзроўнi схаванай свядомасцi мне давялося ступiць на парог адной даволi вядомай мiнскай аўташколы. Прычым — з гонарам. Не, тут справа нават не ў модзе на наяўнасць блакiтнай карткi з жудасным фотаздымкам, хутчэй за ўсё, з-за прынцыпу... Мой даволi паважаны знаёмы, якi нiколi не меў нiчога супраць лепшай паловы чалавецтва, выдаў: "Усе нармальныя мужчыны бачаць жанчыну за рулём здалёку!". Уяўляеце? Аказваецца, што жанчына i тармозiць занадта часта, i паварочвае не так, як трэба, i нават пастава ў яе няправiльная. Увогуле ўсё мы робiм не так, як робiць гэта iдэальны вадзiцель-мужчына.
Аднак, цi з-за жаночага самалюбства, цi з-за настолькi надзённага пытання аб жаночай логiцы, я вырашыла даказаць свайму знаёмаму, што жанчыны водзяць зусiм не няправiльна, яны проста падыходзяць да гэтага працэсу творча...
На такой вось пазiтыўнай ноце я i заўважыла, што мая група, пад шчаслiвым нумарам 7 складаецца не толькi з мужчын: усiх пароўну! "Хоць у лiчбах мы наблiзiлiся! — праскочыла ў галаве.
Напэўна, гiсторыю вывучэння тэорыi i агульных пераздачаў я закранаць не буду, але вось гонкi на выжыванне ўсё ж такi пракаментую.
...Я ўпэўнена на ўсе 100. Сяджу на даволi добрай машыне на фоне астатнiх, прадстаўленых аўташколамi нашага горада; мае абцасы ўсяго 9 см i мужчына-iнструктар на суседнiм крэсле. Усмiхаецца, недаверлiва паглядае на туфлi i дае старт... І ўсе пакрысе пачынаюць рухацца. Здаецца, спакойна з усiх бакоў, i толькi наперадзе гойсае незнаёмай амерыканскай маркi машына. Паводзiць сябе даволi дзiўна, заўважыла нават я, пачынаючы вадзiцель. А што адбывалася з маiм iнструктарам побач?! Проста крэсла ўжо працёр пад сабой. Вось так мужчына нервуецца.
Гора-вадзiцель уражвае: i тармозiць на сваёй шыкоўнай машыне часта i без неабходнасцi, i фары то ўключае, то выключае, i перастройваецца незразумела для чаго... Мне станавiлася цiкава. Пасля чарговага неадэкватнага дзеяння машыны наперадзе мой iнструктар не вытрымаў: "Дурнiца! Хто так ездзiць?!" I тут я ажывiлася: "Гэта яшчэ чаму — дурнiца? I як вы вырашылi, што за рулём жанчына?" На гэтыя мае пытаннi мой сусед па машыне ўсмiхнуўся i дазволiў мне абагнаць амерыканскi шэдэўр i паглядзець, хто за рулём. Сапраўды, маладая прыгожая дзяўчына з блiскучымi ўпрыгажэннямi i тэлефонам у руках зусiм не сачыла за дарогай на сваiм модным аўтамабiлi. I я панiкла...
У гэты момант i зразумела: калi мужчыны кажуць, што могуць распазнаць жанчыну за рулём здалёку, маюць рацыю.
Але нават калi гэта i так, я ўсё ж такi прытрымлiваюся тэорыi, што акрамя бесперапыннай мiтуснi на сваiх маленькiх модных машынах, жанчыны могуць рабiць i больш элегантныя дзеяннi.
Ну, напрыклад, усiм вядомы анекдатычны момант пра фарбаванне пазногцяў. А яшчэ напiсанне SMS на даволi лiтаратурнай англiйскай мове, чытанне складаных кнiг у час шматчасовых затораў. Дык вось. Напэўна, адно, чаго пакуль не робяць жанчыны за рулём, — не гатуюць ежу. I не вяжуць, i не вышываюць. Але зусiм не таму, што не ўмеюць, а проста таму, што на сёння гэта не модна!
Па звестках статыстыкi, да слова, жанчыны водзяць намнога акуратней, чым мужчыны. Хоць на чарговых занятках у аўташколе я верыла ў гэта з цяжкасцю... Затое я дала сваёй вучэбнай машыне ласкавае iмя, душу ў яе ўклала, можна сказаць! Мужчына ўспрымае машыну як жалеза, а жанчына — як iстоту. I менавiта за жаночым метадам кiравання машынай будучыня. Магчыма, не настолькi дакладна, як у нашых iдэальных мужчын, але больш творча. Гэта я i даказала свайму паважанаму знаёмаму з ужо вядомай фразай: "Мужчыны бачаць жанчыну за рулём здалёк!"
Дзiяна Арыпава. 

