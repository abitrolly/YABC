Колькі каштуе Дзень ведаў?
Ад 311 тыс. рублёў спатрэбiцца на экiпiроўку першакласнiка ў сталiчных крамах*
Строгая форма ўжо стала часткай жыцця для многiх школьнiкаў. Можна доўга спрачацца пра яе мэтазгоднасць, але грошы на школьнае адзенне спатрэбiцца даставаць па-любому: за парадны касцюм першакласнiка (пiнжак i штаны) давядзецца аддаць ад 65 тыс. рублёў, для дзяўчынкi (пiнжак i спаднiца) — ад 61 тыс. Кашулю можна знайсцi за 15 тыс., блузку — ад 23. Калi дадаць сюды абутак (ад 34 тыс. хлапечы i ад 40 для дзяўчат), гальштук ( ад 3500 рублёў), банты i панчохi (ад 12 тыс.) i кветкi для настаўнiцы (прыстойны букет каштуе не менш за 15 тыс.), то адна толькi школьная лiнейка будзе каштаваць ад 132 да 151 тыс. І гэта толькi пачатак.
Набор школьных прыналежнасцяў першакласнiка ў мiнскiм ЦУМе каштуе 75 тыс. Плюс ранец (самы танны — 33 800 рублёў), спартыўны касцюм (ад 50 тыс.) i кеды ( ад 20). I ў вынiку кашалькi бацькоў першакласнiка патанеюць як мiнiмум на 310 800, першакласнiцы — на 19 000 рублёў больш.
Узрастуць выдаткi на вучняў сярэднiх i старэйшых класаў. Калi з мiнулага года нiчога не засталося, то давядзецца патрацiць ад 450 да 518 тыс. рублёў на дзяўчынку i ад 423 100 да 508 000 на хлопчыка.
— Дарагавата для звычайнай сям'i, — расказвае адна з наведвальнiкаў ЦУМа. — Сёлета плануем набыць гарнiтур ды кашулю i патрацiць 140 000 рублёў.
— У 300—400 тыс. рублёў не ўкладзешся. Блузка — 50 000, сумка — 70 000. Мы сёлета зэканомiлi на абутку (з мiнулага застаўся), — распавядае мацi васьмiкласнiцы.
— Кошты прымальныя. Перавагу аддаём беларускiм вытворцам, якасць больш-менш падыходзiць, — тлумачыць тата шасцiкласнiцы.
— Плануем патрацiць не менш за 500 тысяч. Гэта стала ўжо нармальным, — гаворыць пакупнiца ГУМа.
Для тых, хто не зможа заплацiць усю суму адразу, арганiзавана сiстэма скiдак i крэдытаў. Так, па iнфармацыi галоўнага ўпраўлення спажывецкага рынку Мiнгарвыканкама, у ТЦ "Нямiга" кожную першую i апошнюю гадзiну iснуе скiдка на 2 працэнты, а пры разлiку пластыкавай карткай — 1 працэнт. Скiдкi могуць сумiравацца. ГУМ прапаноўвае пры пакупцы тавараў школьнага асартыменту на суму 350 тыс. рублёў беспрацэнтны крэдыт на тры месяцы з першапачатковым узносам — 10 працэнтаў, а таксама — на 9 i 12 месяцаў пад 9 i 12 працэнтаў за карыстанне крэдытам з першапачатковым дваццацiпрацэнтным узносам. Фiрмовая крама "Працэнт" прапаноўвае скiдкi да 20 працэнтаў для шматдзетных сем'яў.
Для тых, хто яшчэ толькi плануе школьныя пакупкi, з 23 па 31 жнiўня ў Нацыянальным выставачным цэнтры "БелЭКСПА" будзе праходзiць кiрмаш "Прывiтанне, школа!". Школьныя кiрмашы праходзяць i ва ўсiх унiвермагах горада.
*Кошты паводле ГУМа i ЦУМа Мiнска.
Настасся Занько. 

