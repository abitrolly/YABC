Кожнаму — занятак па душы
З 5 па 12 верасня ў Беларусi пройдзе Рэспублiканскi тыдзень пазашкольнага выхавання. Яго ўрачыстае адкрыццё адбудзецца 5 верасня ў Гомелi, дзе будуць арганiзаваны выставы творчых работ, паказальныя выступленнi па турыстычна-прыкладных i тэхнiчных вiдах спорту, вялiкая канцэртная праграма i наведванне пазашкольных устаноў у Гомелi i Рэчыцы.
На сёння ў нацыянальнай сiстэме адукацыi дзейнiчаюць 366 устаноў пазашкольнага выхавання i навучання, якiя ахоплiваюць больш як 384 тысячы чалавек. На iх базе пастаянна працуюць
29 905 гурткоў i iншых аб'яднанняў па iнтарэсах. Фактычна заняткамi па iнтарэсах ахоплены кожны трэцi беларускi школьнiк. За апошнiя тры гады ў Беларусi было адкрыта больш як 2 тысячы новых аб'яднанняў па iнтарэсах, а колькасць дзятвы, ахопленай сiстэмай пазашкольнага выхавання, павялiчылася за апошнiя пяць гадоў на 40 тысяч чалавек.
Рэспублiканскi тыдзень пазашкольнага выхавання праводзiцца ў Беларусi ўжо чацвёрты год запар. Плануецца, што на працягу сямi дзён ва ўсiх пазашкольных установах пройдуць Днi адчыненых дзвярэй, рэкламна-iнфармацыйныя кампанii i акцыi, выставы-кiрмашы, конкурсна-гульнявыя i канцэртныя праграмы, выступленнi творчых калектываў, метадычныя семiнары i канферэнцыi. Да таго ж педагогi ўстаноў пазашкольнага выхавання абавязкова наведаюць школы, каб сустрэцца з дзецьмi i прыцягнуць iх у аб'яднаннi па iнтарэсах. У рамках Тыдня будуць адкрыты таксама аб'яднаннi па iнтарэсах пазашкольных устаноў на базе агульнаадукацыйных устаноў у сельскай мясцовасцi, i перш за ўсё — у аграгарадках.
Надзея НІКАЛАЕВА. 

