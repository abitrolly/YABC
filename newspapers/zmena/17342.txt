Яблычкам па талерачцы
Тусоўка
Беларускія "зоркi" адзначалi Яблычны спас на сучасны лад
Хоць i любяць айчынныя "зоркi" капiраваць заходнiя, не заўжды лепшыя, узоры i традыцыi, але i ад каранёў большасць не адрываецца. Подзвiгу Iрыны Дарафеевай — некалькi соцень канцэртаў у палях, падчас жнiва — нiхто, праўда, паўтарыць не рызыкуе. А вось песню там раз на год запiсаць на беларускай мове, у дабрачыннай акцыi на карысць дзяцей шчыра i бясплатна выступiць — з дарагой душой. Таму, калi спявачка, прадзюсар i гаспадыня ўласнага святочнага бюро Ларыса Грыбалёва прапанавала калегам-артыстам i прадстаўнiкам бiзнэс-элiты сабрацца, каб адзначыць Яблычны спас, iдэя знайшла, што называецца, водгук у масах.
...Яблычны спас, як у народзе назвалi свята Праабражэння Гасподняга — другi па лiку памiж Мядовым i Арэхавым, або Хлебным. Але здаўна менавiта Другi спас лiчыўся галоўным. Да гэтага дня не дазвалялася есцi нiякай садавiны, а вось на спас пасля асвячэння яблыкi раздавалi нават жабракам, дасылалi на дом хворым i знямоглым. Тыя, хто не выконваў гэтага звычаю, падвяргалiся агульнай пагардзе.
Для моладзi на Яблычны спас iснавала асобная традыцыя — загадваць жаданнi. I абавязкова "заесцi" iх "свянцоным" яблыкам, каб збылiся. Уласна кажучы, запрошаныя госцi гэтым найперш i займалiся — выбiралi сабе з гурбы асвечаных налiўных яблычкаў найбольш сiмпатычнае i з'ядалi.
— Трэба не проста надкусiць, а з'есцi яблык да канца, каб дом быў поўнай чашай, — навучыла нас вядучая тэлеканала АНТ Люся Лушчык, якая i сама не грэбавала вiтамiнным пачастункам. I нават рэкламавала яго, з выглядам спакуснiцы пазiруючы фатографам. — А яшчэ мой тата кажа, што з'есцi ўвечары яблык — вельмi карысна для зубоў, амаль як чыстка. Толькi яблык павiнен быць зялёным. Я якраз такiя вельмi люблю.
Далучылiся да "яблычнага разбору" таксама сяброўкi-спартсменкi — тэнiсiсткi Вольга Барабаншчыкава i Наталля Зверава.
— Шчыра кажучы, я да сённяшняга дня нават не ведала, калi i як гэта свята адзначаецца, — прызналася Вольга. Але традыцыю з жаданнем i паяданнем яблыкаў з задавальненнем падтрымала.
— Жаданне было пра творчасць?
— Зусiм не. Пра каханне, натуральна, пра каханне!
З вопытных людзей, хто ўсё ж ведае, любiць i традыцыйна адзначае Яблычны спас, нам удалося адшукаць толькi дызайнера Уладзiмiра Цэслера. "Я кожны год адзначаю, — прызнаўся мастак. — Толькi жаданняў, напэўна, раней не загадваў. А чаго пажадаць? Хiба што часу паболей, бо зусiм не хапае, а работы вельмi многа".
...Яблычны водар у гэты вечар адчуваўся паўсюдна — як у меню, так i ў афармленнi iнтэр'ера i ў забаўляльнай праграме. Яшчэ на ўваходзе гасцей сустракалi персанажы, якiя быццам сышлi з карцiн эпохi Людовiка ХIV, у "яблычных" капелюшах i кветкавых уборах. Да запрашальнiкаў прыкладалiся свечкi ў форме яблыка. Яблыкi "гасцявалi" таксама на сталах — у шарлотках i пiрагах, дэсертах i мусах, i проста ў натуральным выглядзе.
Мастак Андрэй Восiпаў наладзiў паказ бодзi-арту "Райскi сад" — прыгожыя "яблынi"—дзяўчаты выклiкалi зайздрасць i захапленне не ў адной прадстаўнiцы чароўнага полу. На тую ж тэму быў прадстаўлены перфоманс "Рай" — тры чалавекi i адзiн яблык, праўда, штучны.
Выбiвалася з агульнай канцэпцыi хiба толькi прадстаўленне выпускнiка Тыбецкай школы выжывання Мiкалая Шахлевiча. Ну пры чым тут, здаецца, ёг? Але i ў яго нумарах знайшлося месца яблыкам. Людзi з багатым уяўленнем здагадалiся абсалютна верна — факiр крыху пайграў у Вiльгельма Тэля. На галаве ў добраахвотнага памочнiка быў замацаваны яблык, у якi факiр, хоць i не з першага разу, пацэлiў дроцiкам. Прысутныя ажывiлiся, калi пад руку факiру трапiўся пра-дзюсар гурта "Топлес" Макс Алейнiкаў, вядомы сваiмi не заўжды добрымi розыгрышамi. На гэты раз трымаць адказ давялося самому Алейнiкаву, на якога апранулi "шлем" з паветранымi шарыкамi. Хтосьцi з гледачоў паспеў зажмурыцца, хтосьцi, наадварот, глядзеў на ўсе вочы — але апасеннi (цi спадзяваннi?) аказалiся марнымi. Усе тры шарыкi факiр без праблем прабiў дроцiкамi.
"Зоркi" з розных сфераў актыўна абменьвалiся свежымi навiнамi i чуткамi, пазiравалi з сапраўднымi i штучнымi яблыкамi... Але самай шчырай прыхiльнiцай яблыкаў аказалася маленькая дачка спявачкi Венеры. Дзяўчынка заўзята ласавалася з мамiнай талеркi яблычна-журавiнавым дэсертам, i не задумвалася над загадваннем нейкiх там жаданняў. Проста, як i трэба ў Яблычны спас, аддавала ўсю ўвагу яблыкам. Бо вельмi смачна.
Вiкторыя ЦЕЛЯШУК. Фота аўтара. 

