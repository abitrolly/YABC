Экстрэмалы на дарозе
У той дзень колькасць смельчакоў i экстрэмалаў на квадратны метр перавышала ўсе магчымыя нормы. Хлопцы наварочвалi гразь на колы сваiх веласiпедаў, ламалi кардан i, насуперак народнай мудрасцi, iшлi якраз у гару! Нядаўна ў Сiлiчах прайшоў Адкрыты чэмпiянат Беларусi па крос-кантры.
Крос-кантры — гэта гонкi на веласiпедзе па перасечанай мясцовасцi з цяжкiмi пад'ёмамi i тэхнiчнымi, хуткiмi спускамi. Удзел у гэтых экстрэмальных спаборнiцтвах узялi не толькi ўсе прафесiйныя веласiпедныя клубы Беларусi, але i прадстаўнiкi Украiны, Латвii i Малдовы.
Дарэчы, усе ўдзельнiкi i гледачы адзначалi высокi ўзровень арганiзацыi чэмпiянату. Арганiзатары спаборнiцтваў — грамадскае аб'яднанне "Беларуская федэрацыя веласiпеднага спорту" i Мiнiстэрства спорту i турызму — папрацавалi на славу.
На сёння нiводная з дысцыплiн МТВ (ад англ. mоuntаin "гара" i bikе "веласiпед", горны веласiпед) не атрымала такога шырокага прызнання, як крос-кантры. Часткова гэта тлумачыцца даступнасцю i адносна нiзкай траўматычнасцю гэтага вiду спорту. Часткова — тым, што абсалютна ўсе прафесiяналы веласпорту пачыналi якраз з крос-кантры. Нават самыя экстрэмальныя даўнхiлеры i фрырайдары. І, вядома ж, немалаважна i тое, што з 1996 года крос-кантрыйныя гонкi ўключаны ў праграму Алiмпiйскiх гульняў.
— Самае галоўнае ў крос-кантры — гэта вынослiвасць спартсмена. Бо без гэтага дзясяткi кiламетраў па бездарожжы не пераадолееш! Аднак i пра тэхнiку таксама не варта забываць — на пад'ёмах i спусках яна нават вельмi спатрэбiцца, — тлумачыць нам Аляксандр Чупiн, трэнер юнацкай зборнай Малдовы па крос-кантры, паралельна даючы парады свайму навучэнцу, што iмклiва пралятае каля нас...
Як прызналiся пазней спартсмены, ад алкоголю, курэння i тлустых страў яны ўжо даўно адмовiлiся: дрэнна ўздзейнiчаюць на арганiзм увогуле i на печань у прыватнасцi. А без моцнага здароўя нi пра якiя медалi i перамогi размовы быць не можа! Насамрэч, на шкодныя звычкi нават i часу не застаецца — кожны дзень трэнiроўкi i гадзiны, якiя патрэбна прысвяцiць вывучэнню трасы, на якой будзеш выступаць.
...Тым часам быў дадзены старт для мужчын, якiм трэба было пераадолець дыстанцыю ў 42 км, альбо 12 кругоў. Тут развярнулася сур'ёзная барацьба: узровень падрыхтоўкi прафесiйных экстрэмалаў з кожным годам стабiльна расце. А пазмагацца за медалi на чэмпiянат Беларусi прыехалi такiя вядомыя веласiпедысты, як Аляксандр Кучынскi i Канстанцiн Сiўцоў.
Варта адзначыць, што для правядзення такiх экстрэмальных спаборнiцтваў Сiлiчы — месца проста выдатнае. Усе спартсмены вельмi высока ацанiлi якасць трасы нашага гарналыжнага курорта.
— Зараз у Беларусi крос-кантры iмклiва набiрае абароты. Развiваць гэтую дысцыплiну веласпорту мы пачалi зусiм нядаўна, а нашы веласiпедысты ўжо паказваюць цудоўныя вынiкi, — гаворыць выканаўчы дырэктар Беларускай федэрацыi веласiпеднага спорту Вiталь Жмака. — Таму ў нас ёсць усе падставы меркаваць, што Беларусь будзе належным чынам прадстаўлена на Алiмпiядзе-2012 у Лондане!
Каб пахварэць за нашых, я спускаюся на "трасу бою". Да апошняга старту гэта самая траса ўжо — адно суцэльнае месiва. Аднак гледачоў гэта не спыняе: яны смела акупавалi ўсю прастору вакол дыстанцыi. Трэнеры падаюць сваiм выхаванцам ваду, даюць парады.
— Я таксама хацеў выступаць, ды не пашанцавала мне... — самотна прызнаецца латыш Арманс, дэманструючы пры гэтым загiпсаваную руку. — Вельмi хацеў выпрабаваць вашу трасу. Мне здаецца, што ў Беларусi яна больш складаная, чым у нас у Латвii.
Я стаю на ярка-жоўтай мяжы. З аднаго боку хлопцы з цяжкасцю ўзнiмаюцца ўгору. Перашкаджае гразь, трава, стомленасць, што паспела ўжо накапiцца...Нехта пераадольвае гэты адрэзак трасы седзячы на веласiпедзе, нехта iдзе пешшу, а веласiпед кацiць побач з сабою. Дапускаецца i першае, i другое — каму як зручней. З другога боку, велаэкстрэмалы ўпэўнена iмчацца "з вецярком".
Побач са мною стаiць мама Аляксандра Кучынскага. Па сумяшчальнiцтве — яшчэ i яго трэнер.
— Я прывяла Сашу ў веласпорт, яшчэ калi яму было 12 гадоў... Цяпер абавязкова гляджу ўсе спаборнiцтвы з удзелам Сашы. Адчуваннi, якiя пры гэтым узнiкаюць, перадаць проста немагчыма: я ж i мама, i адначасова трэнер, — прызнаецца Любоў Сямёнаўна. Яна таксама адзначыла высокi ўзровень канкурэнцыi ў веласпорце. Прычым i сярод юнiёраў, i сярод мужчын.
— Я веласпорт паважаю! У юнацтве я i сам любiў паганяць на веласiпедзе, — прызнаецца
каментатар чэмпiянату Беларусi па крос-кантры, вядучы спартыўны тэлекаментатар Беларусi Уладзiмiр Навiцкi. — I з Пекiна я вёў некалькi рэпартажаў са спаборнiцтваў па веласпорце. Так што на гэтым чэмпiянаце я па прызванні.
На маё пытанне аб магчымасцi ўдзелу беларускiх крос-кантрыйцаў на Алiмпiядзе ў Лондане Уладзiмiр Мiкалаевiч прызнаўся:
— Улiчваючы тое, колькi ўвагi надаецца гэтай дысцыплiне, беларусы на Алiмпiяду паедуць. Арганiзатары сапраўды пастаралiся: i экiпiроўка ў спартсменаў выдатная, i веласiпеды якасныя, i спонсараў знайшлi — а ў гэтай справе матэрыяльны бок вельмi важны!
У каментаваннi падзей чэмпiянату па крос-кантры кампанiю Уладзiмiру Навiцкаму склаў каментатар тэлеканала "Еўраспорт Расiя" Рэнат Хамiдулiн. Ад узроўню арганiзацыi спаборнiцтваў i падрыхтаванасцi беларускiх камандаў Рэнат быў у захапленнi:
— Я на чэмпiянат у другi раз прыехаў, аднак аргкамiтэту ўжо сказаў: запрашайце i ў трэцi раз! Прыеду з радасцю! Мне вельмi спадабаўся Мiнск — спакойныя, ветлiвыя людзi, чысты, утульны горад. Мне вельмi спадабаўся чэмпiянат — падрыхтоўка на вышэйшым узроўнi. I мяне, шчыра кажучы, прыемна здзiвiлi беларускiя крос-кантрыйцы. Вось калi ў Беларусi крос-кантры на такiм узроўнi (пры гэтых словах Рэнат паказвае дзесьцi на ўзровень п'едэстала —
аўт.
), то ў Расii — прыкладна вось такi (i паказвае на ўзровень нiжэй. —
Аўт.
) Мне нават неяк сорамна, што ў нас так не атрымлiваецца, як у вас...
На мiжнародных спаборнiцтвах па крос-кантры перамогу атрымаў Сяргей Пятрэнка, адзiны прадстаўнiк Украiны ў катэгорыi мужчын. Яму ўступiў беларус Яўген Лагун з Гомельскага клуба ГСЗ. Трэцiм стаў таксама прадстаўнiк каманды ГСЗ Аляксей Палушкiн.
Такiм чынам, беларускае чэмпiёнскае "золата" па крос-кантры дасталося Яўгену Лагуну, а "срэбра" Аляксею Палушкiну. Замкнуў тройку прызёраў Арцём Карытка з клуба МВЗ Мiнскай вобласцi.
Па вынiках усiх заездаў мацнейшай стала каманда ГСЗ Гомельскай вобласцi. Другiм у рэйтынгу аказаўся клуб МВЗ Мiнскай вобласцi. Трэцяй у залiку стала каманда БАЛТРАНС Вiцебскай вобласцi.
Для Аляксандра Кучынскага, якi праславiўся як веласiпедыст-шашэйнiк, спаборнiцтвы па крос-кантры сталi першымi ў жыццi. А таму пасля спаборнiцтваў Аляксандр прызнаўся, што вялiкiх надзей на гэты чэмпiянат не ўскладваў:
— Для мяне гэта перш за ўсё выдатная размiнка перад заканчэннем сезона, гонкi для выпрацоўкi тэхнiкi. I, вядома ж, я падтрымаў родную каманду. Як жа без гэтага!
Горкую ноту ў спаборнiцтвы сярод мужчын прынесла дысквалiфiкацыя Сяргея Новiкава з клуба МВЗ Мiнскай вобласцi. Справа ў тым, што ў сярэдзiне шляху ў Сяргея, якi ўпэўнена iшоў па дыстанцыi з нядрэннымi паказчыкамi, падвёў веласiпед... I яго калега па камандзе, убачыўшы, што прызавое месца яму не свецiць, аддаў свой веласiпед Сяргею...У вынiку Сяргей Новiкаў фiнiшаваў трэцiм, паказаўшы сярод беларусаў другi вынiк. Аднак за "манiпуляцыi" з веласiпедам маладога чалавека дысквалiфiкавалi...
— На жаль, такое сапраўды часам здараецца, — каментуе здарэнне Аляксандр Чупiн, якi на чэмпiянат прыехаў з Малдовы не толькi ў якасцi трэнера юнiёраў, але i як удзельнiк мужчынскай гонкi. — Калiсьцi ў мяне самога падобная сiтуацыя была. Мой трэнер даў мне гаечны ключ "на ўсякi пажарны"... А мяне за гэта дысквалiфiкавалi. Нiчога не зробiш. Такiя правiлы — ты абавязаны i стартаваць, i фiнiшаваць на веласiпедзе. Усё, на што ты можаш разлiчваць — ты i твой транспарт. Зламаўся? Выбачай, табе не пашанцавала... Таму часткова спаборнiцтвы па крос-кантры — гэта яшчэ шанцаванне.
На маё пытанне, што б крос-кантрыец мог сам сабе пажадаць, Аляксандр задумаўся:
— Ведаеш, многiя з нас прайшлi праз такiя траўмы, што i казаць не хочацца... Таму адно з галоўных пажаданняў — не падаць!
Алена БАРЫСЕВIЧ,
Фота аўтара. 

