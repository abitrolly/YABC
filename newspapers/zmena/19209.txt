Дзясяты клас кліча ў рэстаран, а адзiнаццаты...
Кожны выбiрае свой напрамак. Будуе ўласнае жыццё. Пiша сваю гiсторыю. Так цiкава праз нейкi час сустрэцца i ўспомнiць былое, а пасля распытаць пра сучаснае...
Святлана — мая даўняя знаёмая. Згубiлi кантакты. Кожны пайшоў сваiм шляхам. Сустрэлiся выпадкова. Той жа запал у вачах, але нешта змянiлася... Можа, мудрасць з'явiлася? Аказалася, ёсць прычына. Сёння былая свавольнiца вучыць дзяцей. Яна — Святлана Пятроўна Шапель — настаўнiца рускай мовы i лiтаратуры.
Не гэта здзiвiла мяне. Здзiвiла тое, што дзяўчына з задавальненнем кожны дзень ездзiць з Полацка (роднага горада) у вёску! З задавальненнем! У звычайную агульнаадукацыйную сярэднюю школу ў вёсцы Астроўшчына. Проста немагчыма было не распытаць пра лёс.
Падчас вучобы ў школе дзяўчына марыла стаць бухгалтарам. Пазней згадзiлася з парадай мацi: лепш сядзець за сшыткамi, чым за камп'ютарам, i пайшла вучыцца, каб пасля вучыць iншых, у Полацкi дзяржаўны педагагiчны каледж iмя Ф. Скарыны. Больш за ўсё ў школе Святлане падабалiся руская мова i лiтаратура. Свой выбар яна на iх i спынiла.
Год таму Святлана стала выпускнiцай каледжа з дыпломам. Былая настаўнiца Светы па рускай мове i лiтаратуры, Алена Вiктараўна Вiлкова, дапамагла дзяўчыне ўладкавацца на працу ў вёску Астроўшчына. Там Алена Вiктараўна некалi расла, вучылася i працавала.
Святлане 21 год, яна — самая маладая настаўнiца ў школе. Выкладае рускую мову i лiтаратуру ва ўсiх класах з 5-га па 11-га. Да таго ж яна — класны кiраўнiк 9-га класа. У яе нават ёсць свой асабiсты кабiнет. Дырэктар школы, Юрый Хрол, хвалiць дзяўчыну: "Яна — малайчына. Не спужалася цяжкасцяў. Даказала вучням, што ведае больш за iх i што яны павiнны браць з яе прыклад. Не пабаялася сялянскага побыту. Як i ўсе, увосень выязджае капаць бульбу, працуе разам з дзецьмi. Яе не напужала нават тое, што ў школе адсутнiчае каналiзацыя." Дырэктар упэўнены, што ў хуткiм часе Святлана стане настаўнiцай з вялiкай лiтары. Ужо сёння паказчыкi па рускай мове сталi лепшымi.
Дзяўчына задаволеная. Што трэба для добрай работы? Галоўнае для Светы — добры калектыў — ён ёсць. Паслухмяныя (можа, i не заўсёды) дзецi — ёсць. Нават жыллё школа выдзелiла. Праўда, Святлана пакуль ездзiць кожны раз дамоў, у горад, да бацькоў. Здаецца, так прасцей. З iншага боку, яна кожны дзень на гадзiну больш трацiць на шлях да працы i назад. У яе ўласны аўтамабiль, а гэта каля 10 тысяч рублёў на бензiн кожны дзень.
Галоўнае ж — вучнi. З iмi заўсёды цiкава. Тым больш, калi настаўнiца — прыгожая дзяўчына. Як кажа Света, "дзясяты клас запрашае ў рэстаран, а адзiнаццаты клiча замуж". Для настаўнiцы ж яны ўсё роўна вучнi. Усе аднолькавыя. Нават "любiмчыкаў" няма. Галоўнае, каб дзецi добра вучылiся i засвойвалi матэрыял.
Цiкава, што маладога спецыялiста запрашалi працаваць у наваполацкую школу настаўнiкам пачатковых класаў. Яна адмовiлася. "Навошта? Тут i калектыў добры, i ўмовы". У блiжэйшы час дзяўчына нават не думае пра тое, каб змянiць месца працы. Яна завочна атрымлiвае вышэйшую адукацыю ў Беларускiм дзяржаўным педагагiчным унiверсiтэце iмя М. Танка. У планах — скончыць унiверсiтэт. Пасля можна пашукаць добрага i вернага сябра жыцця. Сэрца не занятае, а для будучынi ёй хочацца такога простага жаночага шчасця — каб сям'я была моцнай ды каб жыць у дастатку... Зараз з ёй побач яе вучнi i любiмыя Ясенiн з Забалоцкiм...
Дар'я ПРЫШЧЭПАВА. 

