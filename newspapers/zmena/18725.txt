Выхад у масы "Дзяўчыны на беразе"
Муз-nеws
18 верасня ў адным са сталiчных клубаў прэзентуе свой новы альбом "Дзяўчына на беразе" спявачка Ірына Дарафеева. Адметнасць гэтай пласцiнкi — усе 10 песень у яе складзе напiсаныя вядомым расiйскiм кампазiтарам Кiмам Брэйтбургам.
Папраўдзе, чакаць выхаду гэтага альбома можна было ўжо даўно: супрацоўнiцтва кампазiтара i спявачкi пачалося тры гады таму. На "Славянскiм базары ў Вiцебску-2005" Iрына атрымала нечаканую прапанову — паўдзельнiчаць у маскоўскiм тэлепраекце. Аднак калi кампазiтар даведаўся, што спявачка ўжо вельмi вядомая ў сваёй краiне, прапанаваў больш сур'ёзнае супрацоўнiцтва. Летась на тым жа фестывалi было афiцыйна абвешчана, што Кiм Брэйтбург — афiцыйны прадзюсар Дарафеевай на тэрыторыi Расii.
Першая песня — "Дзяўчына на беразе" — амаль адразу стала хiтом, а клiп на яе трывала замацаваўся на расiйскiх тэлеканалах. "Прычым нiякiх асаблiвых намаганняў для ратацыi мы не прыкладалi, — расказвае прадзюсар спявачкi Юрый Саваш. — У Маскве ж трэба прабiвацца, каб цябе заўважылi... А нам паўсюль было зялёнае святло". Гэты поспех натхнiў абодва бакi, i следам з'явiлiся песнi "Сэрца зямлi маёй", "Я мала ведаю пра каханне" i iншыя — на вершы такiх вядомых аўтараў, як Карэн Кавалеран, Элеанора Мельнiк, Сяргей Сашын... Большасць гэтых песень ужо сёння на слыху — яны выконвалiся на канцэртах. А цяпер уся абойма хiтоў будзе i ў фанатэках прыхiльнiкаў.
У "Рок-школе" хутка пачнуцца ўрокi
Прадзюсарская група "Беларуская Музычная Альтэрнатыва" (БМАgrоuр) апрацавала заяўкi ад гуртоў, што даслалi свае запiсы для ўдзелу ў праекце "Рок-школа". Усяго было атрымана звыш 50 заявак ад маладых калектываў практычна з усёй Беларусi.
— Мы нават былi здзiўленыя рэзанансу — цiкавасць праявiлi i самi музыканты, i дзяржаўныя СМI. Напэўна, многiя чакаюць з'яўлення новых iмёнаў на нашай рок-сцэне, — гаворыць кiраўнiк БМА Вiталь Супрановiч. — Нягледзячы на "мёртвы сезон", каманды даволi актыўна дасылалi свае запiсы. Але разам з тым высветлiлася, што многiя пра набор проста не ведалi, а ў кагосьцi праблемы з тым, каб зрабiць дэма-запiс... Таму прыём заявак працягнуты да 25 верасня. Форма падачы заяўкi, як i раней, вельмi простая: на электронны адрас rоkshkоlа@gmаil.соm трэба даслаць дэма-запiс i кароткую гiсторыю гурта. Супрацоўнiчаць з "Рок-школай" — даваць свае майстар-класы — пагадзiлiся ўжо такiя вядомыя асобы, як Пiт Паўлаў, Аляксандр Памiдораў, Вячаслаў Корань, Алесь Таболiч, Змiцер Лукашук (тэкставiк "Крамы") i iншыя.
Дэбют з "чортавым тузiнам"
Менавiта такая колькасць песень — 13 — ужо запiсаная, зведзеная i гатовая да выдання ў дэбютным альбоме гурта "Litеsоund" — "Gоing tо Hоllуwооd". Цяпер музыканты прадумваюць дызайн вокладкi, i ўжо ў кастрычнiку збiраюцца прадставiць пласцiнку слухачам. Але, калi зоркi складуцца ўдала, колькасць песень у альбоме павялiчыцца на два бонус-трэкi — песнi ""Нiксi i "With уоu", запiсаныя... з сiмфанiчным аркестрам. Ва ўсякiм разе, гэтыя кампазiцыi ўжо развучыў Прэзiдэнцкi аркестр пад кiраўнiцтвам Вiктара Бабарыкiна, i 25 верасня ў яго суправаджэннi песнi прагучаць са сцэны Летняга амфiтэатра ў Вiцебску — на гала-канцэрце майстроў мастацтваў у межах грамадска-культурнай акцыi "Мы — беларусы!".
Дарыя пакончыць з адзiнотай
Удзельнiца тэлепраектаў "Народны артыст-2", "Сярэбраны грамафон, "На скрыжаваннях Еўропы", лаўрэат мiжнародных конкурсаў у Польшчы, Украiне, Францыi i роднай Беларусi... Усе гэтыя дасягненнi для спявачкi Дарыi прыемныя, але не важнейшыя за асабiстае жыццё.
Вiдаць, прыгадаўшы словы Мерылiн Манро: "Нiякая кар'ера не сагрэе ў старасцi халоднымi зiмовымi вечарамi", — дзяўчына вырашыла не чакаць гэтых самых вечароў i гэтага паважанага ўзросту. I сказала свайму выбраннiку — "Так" (дарэчы, ён заняты зусiм не ў сферы шоу-бiзнэсу, што спявачку толькi радуе). Сёння Дарыя — Дар'я Урызчанка — пакiдае спiс нявестаў i пераходзiць у катэгорыю шчаслiвых жонак. Вяселле спявачка згуляе ў Мiнску.
Вядучая рубрыкi Вiкторыя ЦЕЛЯШУК. 

