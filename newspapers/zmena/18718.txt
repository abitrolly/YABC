Студэнты мiжнароднага маштабу
Пустыя кiшэнi i кашалёк — здаецца, гэтая з'ява звыклая для студэнтаў. Але не ўсё так безнадзейна. Зберагчы каштоўныя рублi нашаму брату пры жаданнi няцяжка. Гарантаваныя скiдкi i льготы ў свеце, у тым лiку i ў Беларусi, сёння iснуюць для сарака мiльёнаў студэнтаў, якiя маюць мiжнародны студэнцкi бiлет.
Іnternational Student Identification Card (ISIC) — гэта адзiны мiжнародны студэнцкi бiлет, якi пацвярджае студэнцкi статус у свеце i забяспечвае шматлiкiя гарантыi за мяжой i ў роднай краiне. Iдэя аб стварэннi падобнага дакумента нарадзiлася яшчэ ў канцы 40-х гадоў ХХ стагоддзя. Менавiта ў 1949 годзе пры падтрымцы ЮНЕСКА была створана Мiжнародная канфедэрацыя студэнцкага турызму. Для студэнтаў яна павiнна была стаць сапраўднай палачкай-выручалачкай у пытаннях падарожжа за мяжу, навучаннi па абмене, атрыманнi новых ведаў пра народныя культуры свету. Каб зрабiць дыялог памiж моладдзю розных краiн больш простым, у 1968 годзе Мiжнародная канфедэрацыя студэнцкага турызму стварыла Асацыяцыю мiжнароднай студэнцкай карткi. Тады ж убачыла свет першая картка — першы мiжнародны студэнцкi бiлет (ISIC).
ISIC прызнаецца ў Аўстрыi, Бельгii, Германii, Нарвегii, Данii, Швецыi, Фiнляндыi i яшчэ амаль у ста краiнах свету. Ён забяспечвае права студэнтаў на шматлiкiя скiдкi, iльготы i ў першую чаргу за мяжой. Кожная ўстанова, якая мае дагавор з Асацыяцыяй мiжнароднай студэнцкай карткi, вызначае свае памеры скiдак на авiябiлеты, праезды на мiжгароднiх аўтобусах, страхавыя полiсы, пакупкi ў магазiнах, медыцынскую дапамогу, наведванне музеяў, выстаў, начных клубаў, спартыўных комплексаў, пражыванне ў гасцiнiцах i не толькi. Напрыклад, у Чэхii мiжнародны студэнцкi бiлет дае права на 50-працэнтныя скiдкi на наведванне пiцэрый, кафэ, дыскатэк, на праезд у транспарце, пражыванне ў гасцiнiцах.
ISIC — выдатная магчымасць зэканомiць i ў Беларусi. Так, у Мiнску iснуе каля сотнi ўстаноў, якiя прызнаюць мiжнародны студэнцкi бiлет i прапануюць немалыя льготы. Некаторыя стаматалагiчныя клiнiкi дораць наведвальнiкам 11 працэнтаў ад кошту стаматалагiчных паслуг. А Нацыянальны музей гiсторыi i культуры ўвогуле гарантуе ўладальнiкам мiжнароднага студэнцкага бiлета бясплатнае наведванне. Фотапаслугi, салоны прыгажосцi, хiмчысткi — скiдкi на гэтыя паслугi дапамогуць студэнту зберагчы не адзiн рубель.
Для студэнтаў, якiя любяць вандроўкi, незаменнымi з'яўляюцца паслугi мiжнароднай iльготнай сеткi камунiкацый ISIConnect. Уладальнiкi мiжнароднага студэнцкага бiлета, якiя звяртаюцца да паслуг гэтай сеткi, маюць 70 працэнтаў скiдак на мiжнародныя тэлефонныя перагаворы, i магчымасць карыстацца бясплатнай электроннай поштай. А вырашыць медыцынскiя, юрыдычныя i iншыя праблемы за мяжой i ў нашай краiне дапаможа Мiжнародная кругласутачная лiнiя экстрэмальнай дапамогi (+44) 20 8666 9205.
Атрымаць мiжнародны студэнцкi бiлет проста, калi вы студэнт i вам не больш чым 35 гадоў. У Беларусi гэтым пытаннем займаецца Цэнтр маладзёжных вандровак, якi знаходзiцца ў Мiнску па вулiцы Варвашэнi, 17 — 101. З сабой неабходна мець фотаздымак 3х4, студэнцкi бiлет i пашпарт. Праз некаторы час вы атрымаеце пластыкавую картку, на якой нанесены прозвiшча i iмя студэнта, дата нараджэння, асабiсты подпiс, iндывiдуальны нумар, перыяд дзеяння бiлета i фотаздымак. Мiжнародны студэнцкi бiлет у вашых руках!
Калi вы не студэнт, не ўсё згублена. Асацыяцыя мiжнароднай студэнцкай карткi паклапацiлася пра выкладчыкаў i моладзь, якая не вучыцца ў ВНУ. ITIC — мiжнародная картка выкладчыка i IYTC — мiжнародная маладзёжная картка пачалi дзейнiчаць пазней. Прызнаюцца яны ў меншай колькасцi краiн i маюць бяднейшы спектр скiдак, чым ISIC, але гарантуюць дастаткова магчымасцяў зэканомiць.
Новы навучальны год наступiў. Для кагосьцi студэнцкае жыццё працягваецца, а хтосьцi ўпершыню пераступiў парог ВНУ. Магчыма, менавiта мiжнародны студэнцкi бiлет дапаможа вам разбурыць мiф аб спрадвечна галодным i бедным студэнце.
Поўны спiс прапануемых скiдак у Беларусi можна знайсцi па адрасе ў iнтэрнэце http://www.ytc.by/discount/index.php
Жанна Байгот,
студэнтка ГрДУ iмя Я. Купалы. 

