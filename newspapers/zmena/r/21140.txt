Стыпендыя: дачакацца i дажыць
— Кефiр з батонам я ем толькi таму, што пельменi, на жаль, ужо скончылiся, — апраўдваецца мой сябар па пакоi, запiваючы сухi батон збрыдзелым малаком. — Нiчога, мне б толькi да стыпендыi, а там жыццё пойдзе...
Эх, Вiця, ведаў бы ты, колькi такiх жа студэнтаў, са шклянкай кефiру ў руках, сядзiць кожны раз пад канец месяца i кажа тое самае. Стыпендыi студэнты чакаюць як абарыгены дажджу ў афрыканскай пустынi.
Сярэднестатыстычныя студэнты бываюць двух вiдаў: якiя за навучанне плацяць грошы i тыя, хто грошы за навучанне не плацiць, а наадварот, за гэта самае навучанне iх атрымлiвае. Стыпендыю.
Мая знаёмая Веранiка са стыпендыi заўжды купляе шакаладку аднаму хлопцу, якi пры паступленнi недабраў балаў i вымушаны вучыцца платна. Так яна хоча зрабiць свята для сябра. А ён ёй за гэта лабараторныя спiсваць дае...
Памятаю, як яшчэ быў школьнiкам, знаёмая студэнтка распавяла, што самыя высокiя стыпендыi па краiне — у БДУ. Так яно цi не, але паступiўшы ў гэты ўнiверсiтэт, я ўпэўнiўся, што яны, прынамсi, не нiжэйшыя, чым у iншых alma mater. Калi ты вучышся на восем, то твая стыпендыя тысяч сто пяцьдзесят; калi на дзевяць — тысяч сто семдзесят. Няўжо гэтага нестае?
Ведаеце, нестае. Па-першае, далёка не ўсе вучацца на восем-дзевяць. А па-другое, тут, вiдаць, колькi нi давай, усё роўна ўсё пойдзе на ежу... Эх, студэнцкi арганiзм, ты — нiбыта электрастанцыя, а страўнiк у цябе — сапраўдны магiльнiк для прадуктовых тавараў.
Але галоўная прычына страты бедным студэнцiкам апошнiх грошай — гэта цэны. Яны, як у тым анекдоце: растуць, бы чужыя дзецi, хутка i незаўважна... І часам здаецца, што чужыя дзецi растуць не проста стаханаўскiмi тэмпамi, а нават ужо старэюць...
А дзень стыпендыi да сярэднестатыстычнага студэнта прыходзiць заўжды чакана i не адзiн. Побач з радасцю ў студэнцкi кашалёк стукаецца i смутак — палову сродкаў ужо трэба камусьцi аддаць.
Першы дзень пасля атрымання стыпендыi
Эх, гуляй студэнт — стыпендыя! Добра, калi ёсць сваё. Свайго гэтага, праўда, няшмат ды i скончыцца яно хутка, але затое хоць на некалькi дзён, а каралём сябе адчуць можна. Ды што гэта я перабольшваю — хоць бы царэвiчам...
Першая думка — трэба абавязкова купiць новыя джынсы — сiнiя, з вельветам, на якiя не хапiла грошай з мiнулай стыпендыi. Але падумаўшы хвiлiну-другую, разумееш — што рэч гэтую давядзецца набываць з наступнай стыпендыi, бо так як пазыкi вернутыя — грошы, як рарытэт.
Думка № 2 — зрабiць сабе свята: накупляць фруктаў, марожанага, цукерак; Галоўнае, калi таваразнаўца запытае: "Хлеб якi даваць: за 2100 цi за 1200?", то абыякава адказаць: "Мне ўсё роўна." А пасля дастаць дзесяцiрублёвую купюру з трыма нулямi...І ў iнтэрнат паехаць нi ў цесным аўтобусе, а абавязкова на маршрутцы. I прыйшоўшы на гарбату да абаяльнай Iрыны прынесцi не вафлю "Вiтоша", а порысты малочны шакалад... Эх!
Вечарам, iдучы паўз студэнцкi буфет, абавязкова спынiшся.
— Пачак соку, калi ласка. Вунь той у кутку. Самы вялiкi...
— А ў мяне рэшты не будзе...
— Нiчога страшнага, пакiньце. Пяцьсот рублёў — не надта i многа.
Да стыпендыi трыццаць дзён
Не, з порыстым шакаладам для абаяльнай Iрыны ўсё-ткi я перамудрыў. Такiмi тэмпамi, як яго спажывае мая Iрынка, я праз два днi вымушаны буду зноў прыносiць адны "Вiтошы".
Пакуль засталося хоць штосьцi ў грашовым выражэннi, сярэднестатыстычны студэнт робiць планаванне.
Заўтра скiдваемся пакоем, плацiм за тэлевiзар у цэнтр пракату; паслязаўтра Iрынка захацела ў кiно (трэба распытаць, што там самае таннейшае), яе ж трэба i марожаным пачаставаць. Галоўнае, каб яна ў кафэ не захацела. I адна белая ружа каштуе сем тысяч... Ружовая — дзесяць. Куплю лепш жоўтую, яна толькi шэсць. Значыцца, у мяне застаецца...
Не, з адной ружай непрыгожа, трэба тры кветкi. А тры на шэсць — васемнаццаць тысяч...Ой, Iрынка, так i быць. I адкуль ты такая прыгожая?!
Да стыпендыi дваццаць дзён
Праходзячы ля вiтрын прадуктовых магазiнаў, усё часцей хочацца зайсцi. Але трываеш: на трыццаць тысяч, якiя засталiся, жыць яшчэ дваццаць дзён. Тым больш што на нечый дзень нараджэння ў групе ўчора збiралi, ды, як на зло, Iрынiн дзень нараджэння ў пятнiцу. Што б ёй падараваць?
Можа два пачкi "Вiтошаў"? Цi тры плiткi порыстага шакаладу? Падару лепш кнiгу...
I раптам мяне спынiлi: "Шукаеце падарунак для каханай? Мы з радасцю вам дапаможам!" Зазывалы ў адной з прыватных крам ведалi сваю справу...
"Рады вам прапанаваць цудоўны набор касметыкi, а таксама вось гэты спальны набор для дарогi: тэрмас, рукзак, палатка. Марыце пра Амерыку? Толькi для вас i для вашай дзяўчыны — чацвёрты клас самалётам i вы ў краiне амерыканскага долара..."
"Дзякуй, баюся, што маiх "долараў" хопiць толькi на тэрмас. Ды i англiйскай мовай я не валодаю".
Не, Iрына, хочаш цi не: толькi кнiга!!!
Да стыпендыi дзесяць дзён
За дзесяць дзён да стыпендыi ўжо пачынаеш марыць, куды б яе патрацiць. Спачатку хочацца купiць новыя джынсы — сiнiя, з вельвету; затым вырашаеш сабраць нарэшце грошы на чорны дзень. Але прыгадваючы, што грошай будзе не так шмат, спыняешся ўсё роўна на прадуктах. З якiм начыннем будзе рулет, якiм я абавязкова пачастую Iрынку: з чарнiчным цi сунiчным?
У iнтэрнаце пачынаюцца набегi мангола-татараў: нязваныя госцi прыходзяць пазычаць бульбу. Пасля чарга даходзiць i да сала. У халадзiльнiках робяцца генеральныя "зачысткi." Звыклымi становяцца агульныя шведскiя сталы, на якiх тушонка двухмесяцавай вытрымкi становiцца пераважнай стравай. I запiваючы ўсё гэта гарбатай, толькi i суцяшаеш сябе тым, што сапраўдныя англiчане гарбату заўсёды пiлi без цукру.
Да стыпендыi тры днi
— А колькi каштуе той сок, што на вiтрыне? Не, не той, я пра самы маленькi пытаю... Колькi? Ну i кошты тут у вас. Давайце лепш той пачачак кефiру за 560. Здаравей усё ж.
— А ў мяне рэшты не будзе...
— Давайце збегаю, дзе-небудзь размяняю. Ведаеце, для студэнта любыя грошы — важныя... Жартачкi, пяцьсот рублёў: ды гэта амаль цэлы талон!
Да стыпендыi два днi
I навошта мне былi тыя два кiлаграмы сасiсак? Няўжо без iх абысцiся не мог? Як заўважыла мая сястра: перад тым, як пайсцi ў магазiн, трэба добра пад'есцi. Каб не хацелася розных там крабавых палачак, марской капусты, пiрожаных, цукерак, пячэння, рулетаў, сасiсак, апельсiнаў, бананаў, кiвi, яблыкаў, мёду, згушчанага малака, блiнчыкаў, пiцы, мюсляў, шакаладных батончыкаў, сыру, шакаладнага масла, кока-колы, лiмонаў... А гэтага ўсяго так хочацца!..
Па дарозе на аўтобусны прыпынак заўважаеш, як мiльгацяць, праносячыся адна за адной, паўпустыя маршруткi. Не, сёння я лепш зноў паеду ў цесным аўтобусе. Прывык. А вечарам зайду ў госцi да Iрыны i пачастую яе "Вiтошай".
I чаму гэта стыпендыю не даюць на дзень раней?
* * *
— Нiчога, — супакойваю я Вiцю, выкiдваючы ў сметнiцу апошнi пачак ад пельменяў. — Прыйдзе свята i на нашу вулiцу. Кефiр ёсць — жыць будзем. Праўда, скончыўся батон, але да стыпендыi ж засталося так мала!!!
Iлья Лапато. 

