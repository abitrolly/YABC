Сяргей КРЫВЕЦ: "Удалае выступленне БАТЭ — гэта вынік росту беларускага чэмпiянату"
Г
этай восенню не вельмi збалаваныя беларускiя аматары футболу дачакалiся сапраўднага свята. Маладзёжная зборная Беларусi другi раз у гiсторыi дабiлася права ўдзельнiчаць у фiнальным турнiры чэмпiянату Еўропы. А барысаўскi БАТЭ ўпершыню выступае на групавым этапе Лiгi Чэмпiёнаў. І як выступае! Карэспандэнт "ЧЗ" сустрэўся з чалавекам, якi стаў удзельнiкам абедзвюх знамянальных падзей. Знаёмцеся: паўабаронца БАТЭ i маладзёжнай зборнай Сяргей КРЫВЕЦ.
— Калi пасля гульнi мы зайшлi ў раздзявальню, была цiшыня. Многiя, канешне, стамiлiся. Аднак радасцi, што згулялi з "Зенiтам" унiчыю, не было. Маглi лепш згуляць, перамагчы. Вось пасля "Ювентуса" была сапраўдная радасць. Там мы ўзялi першае ачко ў Лiзе Чэмпiёнаў, а апетыт прыходзiць — ведаеце калi... Хацелася б большага. Мы павiнны былi перамагаць i "Зенiт", i "Ювентус"... Спадзяюся, у нас усё яшчэ наперадзе, у тым лiку — i першая перамога ў турнiры. Яна не за гарамi!
— Вы самi, напэўна, адчуваеце, што балельшчыкi чакаюць ад вас большага, чым проста дастойнай гульнi ў Еўропе?
— Канешне, адчуваецца ўвага з боку балельшчыкаў. Уразiў ажыятаж на матчы з "Юве". Пасля гульнi людзi падыходзяць, дзякуюць за выступленне. Прыемна. Аднак мы разумеем, што ў выпадку паражэнняў i адносiны да нас будуць iншымi.
— Вы ўжо згулялi з усiмi сапернiкамi па групе. Хто ўразiў больш за астатнiх?
— Мадрыдскi "Рэал". I па гульнi, i па ўзроўнi майстэрства футбалiстаў. Гэта быў наш дэбют у Лiзе Чэмпiёнаў, мабыць таму запомнiлася ўсё — i стадыён, i балельшчыкi, i ўвогуле арганiзацыя матча. Паядынак супраць "Ювентуса" — першы "хатнi" i першае ачко ў турнiры. Урэшце рэшт, кожны матч Лiгi Чэмпiёнаў — гэта нешта своеасаблiвае. Такое, што цяжка перадаць словамi.
— Каго б ты вылучыў персанальна?
— У "Рэале" спадабалася гульня Ван дэр Ваарта, Гуцi, Рабэна. У "Ювентусе" ўразiлi Дэль П'ера i Недвед. У "Зенiце" вылучаюцца на фоне iншых Аршавiн i Даннi. Гэта майстры, якiя ўваходзяць у лiк найлепшых футбалiстаў планеты, i сваёй гульнёй толькi пацвярджаюць гэты статус.
— Поспех беларускай "маладзёжкi" — высокi ўзровень каманды цi проста фарт?
— Мне здаецца, наша маладзёжная зборная была дастойная гэтага месца ў фiнальным турнiры Еўра. Туркам першы матч мы прайгралi 0:1, аднак гэта быў не самы дрэнны вынiк для выязнога паядынку. А ўжо дома мы даволi ўпэўнена кантралявалi сiтуацыю i толькi пасля таго, як лiк стаў 2:0 на нашу карысць, крыху збавiлi хуткасць.
— Значыць, пасля паражэння ў Турцыi былi ўпэўнены ў канчатковым станоўчым вынiку?
— Канешне. Адзiн гол даволi лёгка адыгрываецца. Таму мы з нецярпеннем чакалi iгры ў адказ i верылi, што ўсё будзе добра.
— Апошнiя поспехi БАТЭ даюць падставу гаварыць, што Барысаў становiцца футбольнай сталiцай Беларусi?
— Я лiчу, што так i ёсць. Нават не беручы пад увагу Лiгу Чэмпiёнаў. Два апошнiя нацыянальныя чэмпiянаты мы былi першымi. У гэтым сезоне таксама хацелася б стаць чэмпiёнамi. Хаця аб гэтым пакуль што рана размаўляць — у канкурэнтаў яшчэ ёсць шансы нас дагнаць.
— Барысаву не хапае толькi стадыёна, на якiм бы БАТЭ праводзiў хатнiя матчы Лiгi Чэмпiёнаў...
— Гэта было б iдэальна. Хаця з другога боку няма вялiкай неабходнасцi, таму што на матчы чэмпiянату Беларусi збiраецца аўдыторыя, значна меншая па колькасцi, чым на еўракубкi.
— Поспехi БАТЭ зноў уздымаюць старое пытанне аб плюсах i мiнусах стварэння ў Беларусi суперклуба. Твой погляд на гэта?
— Удалае выступленне БАТЭ — вынiк росту беларускага чэмпiянату ў цэлым. I канкурэнцыя тут не на апошнiм месцы. Калi б у нас быў такi слабы турнiр, як некаторыя кажуць цi пiшуць, то не было б i гэтых вынiкаў у БАТЭ. Мы ж гуляем пэўную колькасць матчаў, у нас ёсць тая самая канкурэнцыя, кожны раз да апошняга застаецца iнтрыга. Таму не ўсё так дрэнна. Я згодны, што трэба яшчэ многа працаваць. Развiваць футбольныя школы, стадыёны. Тады i будзем расцi далей.
— А можна за кошт астатнiх беларускiх клубаў узмацнiць БАТЭ, каб рэгулярна выступаў у еўракубках. Вось як гэта зроблена з мiнскiм "Дынама" ў Кантынентальнай хакейнай лiзе...
— Такое малаверагодна. Ды i не мае вялiкага сэнсу. МТЗ-РIПО i мiнскае "Дынама" — клубы з амбiцыямi, таму канкурэнцыя ў нашым чэмпiянаце будзе заўсёды.
— Зараз многiя гадаюць, колькi футбалiстаў асноўнага складу застанецца ў БАТЭ пасля заканчэння сезону. Як пракаментуеш такiя прагнозы?
— Для беларускага футболу было б, мабыць, найлепш, каб усе мы засталiся i прадоўжылi выступленнi ў нацыянальным чэмпiянаце. Аднак для гэтага трэба ствараць адпаведныя ўмовы.
З другога боку, футбалiсты — людзi з амбiцыямi. Людзi, якiя жадаюць расцi, развiвацца. А для гэтага, канешне, трэба ехаць выступаць у больш моцны чэмпiянат. Хаця магу паўтарыць, што калi стварыць выдатныя ўмовы, можна будзе прагрэсiраваць i ў нашай краiне.
Юрась ШАЎЦОЎ. 

