Праца ў Амерыцы: ілюзii i рэальнасць
Сумяшчаць прыемнае з карысным заўсёды цiкава i займальна. Асаблiва, калi гэта, здавалася б, дзве несумяшчальныя рэчы: праца i адпачынак. У такой справе вам з радасцю могуць дапамагчы. Праўда, не бясплатна. Калi вы студэнт або аспiрант, то можаце скарыстацца адной з праграм. Напрыклад, самай папулярнай — Wоrk аnd trаvеl USА.
Сутнасць яе у тым, каб даць вам працоўную амерыканскую вiзу i арганiзаваць паездку ў ЗША.
Праграма падтрымлiваецца ўрадам Злучаных штатаў, што вельмi важна. Наогул, яе сэнс — запоўнiць няхватку працоўных рук у сферы абслугоўвання. Справа ў тым, што амерыканцам трэба плацiць больш, чым прыезджым студэнтам. Амерыканскiм працадаўцам, вельмi выгадна, каб прыязджалi iншаземныя студэнты, але потым з’язджалi пасля заканчэння сезона (што бывае не заўсёды).
Кошт задавальнення
Сама праграма каштуе $795. Акрамя гэтага, трэба заплацiць $50 за паслугi беларускаму агенцтву, якое падтрымлiвае праграму. Плюс аплацiць амбасаду — $100, а таксама авiябiлет у абодва бакi — $590.
Звычайна вылет з Кiева (+квiток да Кiева) у Парыж. І ужо з Парыжа — у Нью-Ёрк. Большасць студэнтаў карыстаецца менавiта такiм маршрутам. Вядома, ёсць i прамыя рэйсы з Мiнска ў Нью-Ёрк, але i каштуе гэта значна даражэй.
— Праўда, многiя не паспяваюць перасесцi на самалёт у Парыжы, — распавядае Слава Гурачэўскi (БДУ, фiзфак, 4-ы курс). — Студэнтам даводзiцца чакаць наступнага рэйса. У каго няма шэнгенскай вiзы (а такiх большасць), нельга выходзiць за межы зоны аэрапорта. Нi паесцi, нi душ прыняць.
Вiза
Штат амерыканскай амбасады ў Мiнску невялiкi, таму па вiзы трэба ехаць у Маскву.
— Летась я таксама спрабаваў паехаць па гэтай праграме, але мне адмовiлi ў вiзе, — гаворыць Слава. — Афiцыйная прычына — у мяне не вельмi добрыя адзнакi. Але самае галоўнае, на што глядзяць у амбасадзе — цi можаш ты патэнцыйна застацца ў ЗША. Калi ў цябе ў Беларусi ўсё добра, тады больш шанцаў атрымаць вiзу. Трэба з запалам даказаць, што пасля заканчэння ўнiверсiтэта збiраешся застацца працаваць у Беларусi. А адзнакi служаць гэтаму доказам. Аднак расiйскiм студэнтам даюць вiзы практычна ўсiм. I калi ты не ведаеш англiйскай мовы — гэта не падстава ў адмове вiзы.
Пачатковае веданне мовы
Карцiна да болю знаёмая. Замежную мову мы вучым ледзь не з першага класа. Але практыкi нiякай няма i ўсё — кату пад хвост. I па прыездзе ў ЗША даводзiцца наноў вучыцца гаварыць на англiйскай.
— Цяжка было першы месяц, — распавядае Слава. — Асаблiва, калi кантактаў з амерыканцамi не так шмат. Я жыў у горадзе, дзе вельмi шмат рускамоўных. Вось пачынаеш працаваць, адначасова вучыш i мову. Калi нешта патрабуюць на англiйскай, часам не ўсё робiш правiльна.
Месца начлегу
Аказваецца, жыллё можна лёгка знайсцi ў студэнцкiм цэнтры курортнага мястэчка. Тут ёсць дошкi з аб’явамi, дзе прапаноўваюць жыллё рознага ўзроўню. Наш беларускi студэнт са сваiмi сябрамi знайшоў добрае жыллё — не самае таннае, але затое з нармальнымi ўмовам: кандыцыянер, душ усяго толькi на 6 чалавек (звычайна на 10-15), зусiм побач пральня i басейн. I каштавала гэтае задавальненне $1250 з чалавека за 3 месяцы. Што яшчэ трэба для шчасця?! Хiба што знайсцi працу.
Як шукаць работу
Каб вас пусцiлi ў Амерыку, трэба прад’явiць запрашэнне на працу альбо ў амбасадзе, альбо па вылеце. Вядома, працоўнае месца можна шукаць самастойна. Адсылаць рэзюмэ па сайтах. Чакаць, што хтосьцi адкажа, патэлефануе, каб праверыць веды англiйскай мовы, i дасць доўгачаканае запрашэнне на працу. Гэтага якраз будзе дастаткова, каб прыехаць на працу ў ЗША. А можна скарыстацца паслугамi беларускай арганiзацыi. Яна сама вам знойдзе працу. Вядома ж, гэта паслуга платная.
— У мяне быў джо бофер (месца працы) у Фларыду, — распавядае Слава. — Але я не быў упэўнены ў iм. Таму што такi ж бачыў у многiх студэнтаў.
А гэта значыць, што беларуская арганiзацыя падавала адзiн i той жа джо бофер, толькi розным студэнтам. Давялося беларусу паехаць у iншае месца. Так можна рабiць. Галоўнае —паведамiць арганiзацыi, дзе ты знаходзiшся. Iнакш могуць ануляваць вiзу.
Так Слава апынуўся ў горадзе Оўшэн Сiцi, штат Мэрыленд. Першы тыдзень працаваў прадаўцом марожанага ў кафэ. Але неўзабаве яго звольнiлi. Не падумайце, што Слава быў дрэнным працаўнiком. Проста прыехала дзяўчына, якая раней ужо працавала ў iх. Пагадзiцеся, што працадаўцам выгадней браць таго, хто ўжо прыязджаў i мае вопыт. Так пачалiся тыднёвыя пошукi новай працы.
Сiтуацыя на рынку працы
Усiм вядома, што ў Злучаных Штатах цяпер эканамiчны крызiс. З-за гэтага значна менш амерыканцаў ездзяць на курорты. I далей — ланцуговая рэакцыя. Працоўных месцаў у курортных мястэчках менш, чым было, напрыклад, летась. Самае галоўнае, што заробкi знiзiлiся. А вось колькасць студэнтаў застаецца нязменнай. I калi беларусы могуць прыязджаць толькi з чэрвеня, то, напрыклад, рускiя ўжо з сярэдзiны траўня займаюць працоўныя месцы. Канкурэнцыя неверагодная. Таму працу знайсцi цяпер вельмi складана.
Працэс пошуку
За 2 днi наш герой прайшоў 170 кварталаў. Заходзiў у кожную ўстанову i пытася, цi патрэбныя работнiкi. Такiх, як ён, было вельмi шмат.
— Часам бачыш, што за табой iдзе такi ж студэнт, — расказвае Слава, — i заходзiць у тыя ж месцы, дзе толькi што быў я. Нядзiўна, што не ва ўсiх працадаўцаў хапала цярпення ветлiва адмаўляць у працы.
Пошукi працы ўсё ж ўвянчалiся поспехам. Славу атрымалася ўладкавацца ў рэстаран мыць посуд па вечарах. Праўда, ён знаходзiўся ў суседнiм штаце (горад Фiнвiк, штат Дэлавер). I кожны дзень на працу даводзiлася ездзiць цэлую гадзiну на аўтобусе. Па мерках вялiкага горада, гэта, безумоўна, няшмат, але гэтыя гарады — далёка не мегаполiсы...
Спачатку Слава працаваў 6 гадзiн у дзень. Потым яму прапанавалi працу з ранiцы — трэба было прыбiраць рэстаран i падрыхтоўваць прадукты для кухара (напрыклад, пачысцiць агароднiну). У вынiку, беларускi студэнт працаваў 12 гадзiн у дзень. I за кожную гадзiну працы яму плацiлi $8 (для параўнання: пачак цыгарэт, у залежнасцi ад штата, можа каштаваць ад $4 да $9).
Наогул кожны студэнт павiнен мець два месцы. Iнакш ён проста не зможа акупiць нават праграму. Пошукi другой работы — яшчэ больш складана. Калi шукаеш першую, вас задавальняе ўсё, а другая работа — толькi ў вольны час. Даводзiцца неяк сумяшчаць.
— Як праходзiў твой працоўны дзень?
— Праца пачыналася ў 8:30, таму ўставаў у 7:00. Да 15:00 працаваў. Потым па графiку дзве гадзiны перапынку i зноў на работу. Добра, што мяне ў рэстаране кармiлi. Я мог папрасiць кухара прыгатаваць тое, што мне хацелася.
— А як наконт спазнення?
— Нiчога страшнага ў гэтым не было. Галоўнае — трэба было да 11:00 зрабiць пэўную работу. Але наогул гэта ня выгадна, таму што ты губляеш грошы. Час жа iдзе!
— Знаходзiў час для адпачынку?
— Так. Я працаваў 5 дзён у тыдзень, таму што ў мяне не было мэты зарабiць шмат грошай. Мяне задавальняла невялiкая сума, галоўнае для мяне было — не страцiць лета.
— Цi ёсць рознiца пошуку працы хлопцам i дзяўчатам?
— Ёсць. Дзяўчат ахвотней бяруць афiцыянткамi. Тым больш вельмi шмат з факультэтаў замежных моў. У iх добрая англiйская. Яны зарабляюць нармальныя грошы толькi ўжо праз чаявыя (бывае $200 за змену). А вось хлопцы да канца сезона часцей губляюць пару кiлаграмаў, таму што работа заўсёды звязана з фiзiчнай працай. Дзяўчаты, наадварот, набiраюць вагу.
Амерыканскае жыццё
Пару слоў аб iлжывых i рэальных стэрэатыпах, якiя дасканала заселi ў нашых галавах наконт ЗША.
Першае. У Амерыцы ўсё тоўстыя. Гэта не зусiм так . "Укормленыя" — блiжэй да праўды. У параўнаннi з беларускай, у ежы там насамрэч зашмат тлушчу. Вось асноўная прычына, чаму ў амерыканцаў вялiкi працэнт атлусцення сярод насельнiцтва i чаму "кофты-разлятайкi" карыстаюцца вялiкай папулярнасцю.
Другое. Вельмi ветлiвыя людзi. Можна паглядзець на чалавека толькi дзве секунды, табе ўсмiхнуцца, спытаюць як справы. I потым можна нават добрымi сябрамi стаць. "Гэта заразлiва i вельмi прыемна", — распавядае Слава. — "Там гэта нармалёвы стан".
Трэцяе. Непадробны патрыятызм. Сцягi ўсюды. У нашага героя была забава — лiчыць сцягi. Дык вось на квартал прыходзiлася па 3-4 сцягi. А за ўсю гадзiнную паездку на працу iх можна было ўбачыць больш за сотню.
Чацвёртае. На iншыя краiны яны глядзяць пагардлiва. Амерыканцы шчыра вераць, што iх краiна лепшая за астатнiя. Пры гэтым даволi цiкаўныя ў дачыненнi да замежнiкаў.
Пятае. Амерыканцы амаль нi ў чым сабе не адмаўляюць. Iсцiна.
Шостае. Палiцыя сапраўды абараняе i сочыць за законам. Усё на карысць народу.
Сёмае. На вадзiцельскiя правы амерыканцы здаюць з 16 гадоў. Магчыма, таму вельмi добра водзяць машыны. Аварый значна менш, а культуры на дарозе больш.
Восьмае. Паводле слоў Славы, павага да работы ўражвае. Прытым не мае значэнне, кiм ты працуеш — прыбiральнiкам або менеджерам. Ад гэтага не залежаць адносiны навакольных да цябе.
Дзявятае. "Амерыка — гэта сумесь культур i ў той жа час менавiта амерыканскi род жыцця застаецца нязменным. Гэта ўражвае",— дзелiцца сваiмi назiраннямi Слава.
Дзясятае. Амерыканская моладзь насамрэч залiшне распусная. I па iнтэлектуальным узроўнi, безумоўна, саступае беларускай моладзi.
— Самае галоўнае пытанне пры знаёмстве, колькi табе гадоў, — тлумачыць Слава. — Калi 21 — у цябе класнае жыццё, калi менш — да цябе ставяцца зусiм па-iншаму.
Адзiнаццатае. Метро ў Нью-Ёрку i сапраўды бруднае з-за каналiзацыi. Манхэтэн перанаселены. Паветра агiднае. I на гэта ёсць дзве прычыны — выхлапныя газы i смецце, якое доўга не прыбiраецца i валяецца па ўсiм горадзе.
Дванаццатае. Кошт прадуктаў усюды прыкладна аднолькавы. Рознiца толькi ў заробках.
Дарэчы
— У Амерыцы ёсць правiла: пастаянна быць у руху. Амерыка — яна вельмi розная, — распавядае Слава. — Як хтосьцi гаварыў, любое меркаванне аб Амерыцы памылковае. Яна вялiкая i розная.
— Ты параiў бы сябрам з’ездзiць у Амерыку папрацаваць?
— Вядома. Гэта вельмi добры вопыт працы, самастойнага жыцця, вывучэнне англiйскай мовы. Акрамя працы, цiкава праводзiш час, заводзiш шмат сяброў.
— Не хацеў бы застацца ў Амерыцы назаўсёды?
— Адназначна — не. Усё тут: бацькi, лепшыя сябры... Акрамя таго, гэта цяжка. Бо трэба пачынаць цалкам новае жыццё. Можаш спадзявацца толькi на сябе. Блiзкiх няма побач. Мне расказвалi, як людзi ламалiся псiхалагiчна. Насамрэч, гэта вельмi цяжка.
Iрына Ляшкевiч. 