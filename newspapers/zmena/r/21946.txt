Вучнi павiнны перарастаць настаўнiкаў
Як расшыфроўваецца абрэвiятура "ВЛКСМ"? — спыталася маладая калега. Я здзiўлена пацiснула плячыма: для пакалення нашых дзядоў i бацькоў не ведаць гэтага — як зараз не карыстацца мабiльным тэлефонам. Тэхнiчны прагрэс за 88 гадоў, якiя пражыў на зямлi Герой Савецкага Саюза, удзельнiк Парада Перамогi на Краснай плошчы, палкоўнiк у адстаўцы Рыгор Дзенiсенка, зрабiў вялiкiя, гiганцкiя крокi наперад. Аднак тое, што засталося ў мiнулым, у гiсторыi, забывацца не павiнна, бо бяспамяцтва — самая страшная рэч на Зямлi. Без памяцi аб мiнулым няма апоры, каб зрабiць крок у будучае. У тым, яшчэ не такiм далёкiм мiнулым, Усесаюзны Ленiнскi Камунiстычны Саюз Моладзi адыграў сваю ролю. Аб гэтым — гутарка з праслаўленым лётчыкам.
— У 1937 годзе, калi я напiсаў заяву, каб уступiць у камсамол, мне было 17 гадоў. На сходзе мне далi станоўчую характарыстыку, прагаласавалi адзiнагалосна, а праз год мяне ўжо абралi сакратаром камсамольскай арганiзацыi школы. У мяне да гэтага часу захаваўся самы першы значок ВЛКСМ i "корачка" ад камсамольскага бiлета з яго нумарам. Сам камсамольскi бiлет здаваўся пры ўступленнi ў партыю. Калi я быў школьнiкам, мы арганiзоўвалi "лiкбез": вучылi сваiх бацькоў грамаце. Яны ж амаль усе былi непiсьменнымi. А настаўнiк у школе, сакратар камiтэта камсамола, быў для нас прыкладам. Ён праводзiў гульню "У Чапаева". Шашкi мы выразалi драўляныя, тачанку з коньмi даставалi, арганiзоўвалi наступленне, i ўсё — як у фiльме.
— У той гульнi вы кiм былi звычайна?
— Я — Пецькам. Першая кнiга, якую я прачытаў: "Як загартоўвалася сталь". I мы ўсе хацелi быць падобнымi i на Паўку Карчагiна, i на Васiля Iванавiча Чапаева, i на Пецьку-смельчака.
У тыя гады праводзiлася вялiкая работа па патрыятычным выхаванні i па падрыхтоўцы да абароны Айчыны. "Варашылаўскi стралок", "Гатовы да санiтарнай абароны", "Гатовы да процiпаветранай абароны", "Гатовы да працы i абароны" — каб атрымаць такi значок, перш-наперш трэба было выканаць пэўныя нарматывы. I яшчэ ў спаборнiцтвах трэба было ўдзельнiчаць. А ў мяне яшчэ быў парашутны значок — за скачок з самалёта.
— Вiдаць, кожны, хто скакаў, добра памятае свой самы першы скачок з парашутам...
— У нашу вёску Хрэсцiшча — гэта ў Данецкай вобласцi — прыехаў iнструктар з аэраклуба i прапанаваў усiм скокнуць з парашутам тут жа, у вёсцы. Многiя, у тым лiку i я, згадзiлiся. Прайшлi падрыхтоўку на зямлi, i, калi здалi залiкi, самалёт прыляцеў у вёску, сеў недалёка каля школы. Памералi пульс — ён быў крыху вышэйшым, чым трэба. Хваляваўся. Узляцелi, самалёт набраў вышыню 800 метраў, каманда: вылязай. Вочы ў мяне, вiдаць, квадратныя былi
Я потым сам многа разоў выкiдваў рабят i сябе ўспамiнаў. Калi парашут адкрыўся, наступае самы цудоўны момант. Ляцiш унiз, у вушах цiха-цiха, зямля пацiху прыблiжаецца. I чым блiжэй да зямлi, тым хутчэй яна на цябе "набягае". I тут хочацца нават спяваць: ты сам кiруеш парашутам! Пасля першага скачка нам адразу ўручылi пасведчаннi, i парашутны значок, якi я захоўваю да гэтага часу. Я потым гэтым спортам "заразiўся" i здзейснiў 550 скачкоў. Два з iх, праўда, у мяне былi вымушаныя, на фронце, калi з пылаючых самалётаў скакаў.
— Але ж парашутыст — яшчэ не лётчык. Як "заразiлiся" авiяцыяй?
— Тады быў клiч: "Камсамол — на самалёт. Камсамол павiнен даць краiне 100 тысяч лётчыкаў". Пад гэтым дэвiзам многiя хлопцы, у тым лiку i я, сталi лётчыкамi. Але спачатку вучыўся ў аэраклубе i адначасова заканчваў школу ў сваёй вёсцы. Мiж iншым, тады ў мясцовай газеце пра мяне напiсалi першы раз. Артыкул называўся "Ажыццёўленая мара". Камсамол даў краiне 100 тысяч лётчыкаў i нават больш. Менавiта тады заваёўвалi паветра першыя нашы знакамiтыя лётчыкi, першыя Героi Савецкага Саюза. Усе гэтым заразiлiся пасля палётаў першых лётчыкаў, якiя выратавалi чалюскiнцаў, потым быў пералёт цераз акiян Чкалава, Байдакова, Белякова. Гэта ўсё так заразiла моладзь, як потым, праз дзесяцiгоддзi, — палёт Юрыя Гагарына, калi ўсе хацелi стаць касманаўтамi. Я тады нават не мог уявiць, што маiм настаўнiкам будзе адзiн з першых Герояў, праслаўлены Мiкалай Пятровiч Каманiн.
А потым было вучылiшча ў Варашылаўградзе ва Украiне. Яно называлася "11-я школа пiлотаў iмя пралетарыяту Данбаса". Тады рабочыя-шахцёры вырашылi, што iх дзецi павiнны лятаць i на ўласныя сродкi пабудавалi школу, каб вучыць сваiх сыноў лётнай справе. Наша школа падрыхтавала больш за 400 Герояў Савецкага Саюза, тры чалавекi сталi двойчы героямi, так што вучылiшча было салiднае. З яго выйшаў, напрыклад, маршал Савецкага Саюза Яфрэмаў. Мiж iншым, i Мiкалай Гастэла, якi здзейснiў свой подзвiг на зямлi Беларусi — выхаванец Варашылаўградскага вучылiшча. Ён быў старэйшым за мяне, я з iм, на жаль, не сустракаўся.
— Якiм чынам вялася ў той час камсамольская работа?
— Я быў камсоргам эскадрыллi ў ваенным вучылiшчы. Але ж мы займалiся i мiрнымi справамi. Дапамагалi вяскоўцам — убiралi кукурузу. Было холадна, а яна стаiць у полi. Трэба было выламаць яе, а вечарамi, асаблiва ў выхадныя, збiралася моладзь i ачышчалi. Гэта ўсё былi камсамольцы. Не за грошы працавалi, а таму, што трэба было дапамагчы калгасу. Любое мерапрыемства, калi што-небудзь трэба было зрабiць — нават падмесцi, памыць, камсамол быў наперадзе. Колькi было энергii, колькi энтузiязму! Зараз крыху крыўдна, што ў маладых няма гэтага агеньчыка камсамольскага.
— Камсамол у гады вайны — гэта асобная тэма... Пра гераiзм i энтузiязм маладых вы ведалi не па кнiжках... А як ён праяўляўся, у якiх сiтуацыях?
— Сем мiльёнаў камсамольцаў у Вялiкую Айчынную вайну былi ўзнагароджаны ордэнамi i медалямi. Многiя сталi Героямi Савецкага Саюза. Менавiта даваенны камсамол стварыў плацдарм для той Вялiкай Перамогi, якую мы здзейснiлi ў 45-м годзе. Я быў курсантам, калi вайну аб'явiлi. Вось прыклад. Герой Савецкага Саюза Вася Гамаюн, мы з iм адно вучылiшча заканчвалi, мой зямляк, ён паўтарыў подзвiг Гастэлы. Мог бы выпрыгнуць з самалёта, але свой падбiты пылаючы самалёт накiраваў на скапленне варожай тэхнiкi.
Калi праводзiлася любая вайсковая аперацыя, напярэдаднi камсамольскiя сходы збiралi. Камандзiр палка або камандзiр эскадрыллi ставiў задачу, якую трэба будзе выканаць. Камсамольская арганiзацыя выпускала баявы лiсток — i абавязкова вынiк за дзень. Пiсалi i пра баявыя дзеяннi, вызначалi лепшыя экiпажы, камсамольцаў, якiя праявiлi сябе. Заўсёды сакратар партыйнага камiтэта прысутнiчаў на сходзе. А потым, у 43-м, калi я ўступаў у камунiстычную партыю, мне партыйны бiлет уручалi ў зямлянцы. Камсамольскiя i партыйныя бiлеты ўручалi, як правiла, перад боем. Яшчэ ў заяве, пакуль не прынялi, пiсалi: "калi я загiну, лiчыце мяне камсамольцам, або камунiстам". Гэта не проста гучныя словы такiя. Жыццё такiм было. Гэта закон такi быў. I такiя выпадкi былi, калi з баявога вылету лётчык не вяртаўся — мы лiчылi яго камсамольцам.
Нашым палком камандаваў генерал Мiкалай Пятровiч Каманiн. У яго быў сын Аркаша. У 43-м годзе яму было 14 гадоў, i ў такiм узросце бацька выпусцiў яго ў першы самастойны палёт на самалёце По-2. Ён быў лётчыкам сувязi. Збiў 2 варожыя самалёты. У 15 гадоў у яго былi тры ордэны — адзiн Чырвонага Сцяга i два — Чырвонай Зоркi. Ён таксама быў камсамольцам. У яго адукацыя да вайны была — толькi шэсць класаў. А на фронце ў нас настаўнiкi былi, i ён памiж баямi, у палявых умовах, вывучаў матэматыку, фiзiку i iншыя прадметы. I калi закончылася вайна, ён экстэрнам здаў экзамены за 10 класаў i ў 1947 годзе паступiў у Ваенную акадэмiю. Аднак, вiдаць, тая нагрузка, якую ён перанёс, сказалася — ён памёр у тым жа сорак сёмым.
— На вайне ж не толькi ваявалi, былi i мiнуты адпачынку...
— У нас было з гэтым лягчэй, пяхоце больш складана прыходзiлася. Мы, лётчыкi, з глыбокай пашанай адносiлiся да пяхоты: яны на пярэднiм краi. Мы ж базiравалiся за 30-40 кiламетраў ад лiнii фронту, таму пасля баявых вылетаў — абавязкова танцы пасля вячэры. У мяне быў паветраны стралок казах, ён добра іграў на акардэоне. Вось мы штодзень, калi надвор'е дазваляла, наладжвалi танцы з мясцовай моладдзю. Дзяўчат было многа, а тут i мы, маладыя хлопцы. Мы толькi тры-чатыры днi стаялi на адным месцы, але ж тыя вечары прыемна ўзгадаць.
— А была песня, якую пелi заўсёды i ўзгадваеце да гэтага часу, як самую любiмую?
— Калi я быў яшчэ маладым лётчыкам, у мяне быў камандзiр эскадрыллi. Мы ляцiм з задання, адбамбiлiся, я крычаў: Сярожа, запявай! I ён пеў у паветры, па радыё: "Цёмная ноч". У яго дачка была ў тыле i ён заўсёды любiў гэтую песню. А "Кацюша" з намi прайшла да самага Берлiна. I жыхары тых краiн, якiя мы вызвалялi, "Кацюшай" нас сустракалi заўсёды. А яшчэ "Свяшчэнная вайна" — да гэтага часу мароз па скуры. Прыемна, калi зараз моладзь спявае ваенныя песнi.
— Рыгор Кiрылавiч, калi ласка, узгадайце, за што Вас прадставiлi да звання Героя Савецкага Саюза.
— Хтосьцi, як Мiкалай Гастэла, атрымлiваў за канкрэтны подзвiг. У знiшчальнiкаў трэба было не менш за 15 самалётаў збiць асабiста. Тады прадстаўлялi да звання Героя Савецкага Саюза. Трыццаць — двойчы, звыш пяцiдзесяцi — тройчы. Гэта як бы норма была.
У нас, лётчыкаў-штурмавiкоў, лiчылi колькасць паспяховых баявых вылетаў. Я павiнен быў здзейснiць не менш за 80 такiх вылетаў для знiшчэння жывой сiлы i баявой тэхнiкi працiўнiка вядучым групы — не радавым лётчыкам. I калi я здзейснiў 118 гэтых вылетаў, быў прадстаўлены да гэтага высокага звання. Але гэта не мая асабiстая заслуга. Не было б падлеткаў i жанчын, якiя ў тыле рабiлi снарады, самалёты будавалi, гарматы, танкi, мы б на фронце нiчога не зрабiлi. Таму гэта i iх заслуга. Я 197 вылетаў увогуле потым здзейснiў. Але ж нельга забываць i пра тэхнiкаў нашых, якiя рыхтавалi самалёт. Без вазнiцы i конь непрыдатны. Мы iм удзячныя — у нас не было нiводнага выпадку адказу па тэхнiчных прычынах. Толькi баявыя страты былi. А мы, лётчыкi — даносiлi той смертаносны груз, якi рабiлi на Урале, на галовы фашыстаў. Паставiлi над "i" кропку — у гэтым наша заслуга. Звышчалавечую храбрасць я не праяўляў — я выконваў загад Радзiмы.
— Дзень Перамогi дзе давялося сустрэць?
— Другога мая, калi быў падпiсаны акт аб капiтуляцыi Берлiна, прайшла пагалоска, што вайна скончылася. А мы якраз ляталi на баявое заданне. Вечарам сабралiся, па 100 грам франтавых выпiлi, пастралялi з усiх вiдаў зброi, а на наступны дзень — загад зноў ляцець на заданне. I чацвёртага, пятага, шостага, сёмага, восьмага, дзевятага... Дзевятага — Перамога! Зноў урачыстасцi палкавыя, страляюць у паветра ўсе. А ранiцай дзясятага — на баявое заданне. Адзiнаццатага — на баявое заданне. I гэта пасля вайны. Таму што ў Чэхаславакii група пад кiраўнiцтвам генерала Шэрнера адыходзiла на Захад i нашым войскам трэба было адрэзаць ёй шлях для адступлення i знiшчыць апошнюю нечысць. Таму свае самыя апошнiя баявыя вылеты мы здзейснiлi 11 мая — пасля вайны. 12 мая мы паставiлi самалёт на прыкол. Ну а потым двух чалавек з палка выдзелiлi для ўдзелу ў парадзе Перамогi на Краснай плошчы ў Маскве. Мы трэнiроўку прайшлi ў Чэхаславакii, у Брацiславе, потым прывезлi нас у Маскву. У Маскве зноў былi трэнiроўкi, i парад быў назначаны на 12 чэрвеня. Але ж метэаралагiчная служба паабяцала дождж, таму перанеслi на 24-га. Праўда, адбылося наадварот: 12-га было добрае надвор'е, а 24-га iшоў дождж.
— Не разгубiлiся пасля вайны — чым заняцца?
— Пасля вайны, у пачатку пяцiдзясятых гадоў, я працаваў начальнiкам Саратаўскага аэраклуба. Менавiта там я пазнаёмiўся з будучым касманаўтам Юрыем Гагарыным. Гiсторыя залiчэння яго ў аэраклуб была цiкавая. Каманiн i пасля вайны камандаваў нашымi аэраклубамi. Ён выдаў загад: катэгарычна забаранiць браць у курсанты навучэнцаў тэхнiкумаў. У пасляваенны перыяд народнай гаспадарцы патрабавалiся кадры сярэдняга звяна. На iх навучанне дзяржава затрацiла грошы, забiраць iх адтуль было нерацыянальна. Наша задача была браць толькi тых, хто не мае квалiфiкацыi. На сустрэчы з навучэнцамi Саратаўскага iндустрыяльнага тэхнiкума я i прапанаваў — калi хто хоча скокнуць з парашутам, прыходзьце да нас. Юра Гагарын з групай рабят прыйшоў. А ў яго была мара стаць лётчыкам. Я яму: "Таварыш Гагарын, не магу я вас узяць, таму што забарона. А ён: "Ну я хачу вельмi", — кажа. Я паехаў у Маскву да генерала Каманiна. Кажу яму: у мяне ёсць хлопец, вельмi хоча лятаць, але ж ён заканчвае тэхнiкум. "Ну, Дзенiсенка, — адказвае Каманiн, — я напiсаў агульны загад, а ў персанальным выпадку прымiце рашэнне на месцы. Калi тэхнiкум не будзе пярэчыць, што вы спецыялiста забралi, вырашайце з ваенкаматам. Дамовiцеся — бярыце". Прыйшлося прайсцi гэтыя iнстанцыi — залiчылi яго.
Так камсамолец Юрый Гагарын трапiў у аэраклуб. Калi мы атрымалi яго дакументы, убачылi, што ён быў сакратаром камiтэта камсамола ў тэхнiкуме, узначальваў баскетбольную каманду, займаўся спортам, — а нам такiя i трэба. Мы стварылi часовую камсамольскую арганiзацыю i прапанавалi хлопцам, каб яны выбралi важака. Юры было 20 гадоў. Ён ведаў жыццё — усе выбралi яго сакратаром камiтэта камсамола.
Было адно непрыемнае здарэнне: курсант праляцеў пад чыгуначным мастом над Волгай. Да нас дайшло i я напiсаў загад аб адлiчэннi — хулiганаў у авiяцыi не павiнна быць. Пасля адбою заходзiць да мяне Юрый Гагарын i гаворыць: мы тут разабралiся з гэтым хлопцам, пагаварылi як трэба. Мы правядзём камсамольскi сход, усё абмяркуем. Вось тады i дамовiлiся: самае нязначнае парушэнне дысцыплiны — будзе курсант адлiчаны. Я адмянiў свой загад. А курсант гэты закончыў аэраклуб, вучылiшча, быў ваенным лётчыкам i зараз ужо на пенсii.
Мы тады не ведалi, што маем справу з першым касманаўтам, проста здагадвалiся, што гэта будзе ваенны лётчык. А пасля свайго палёту ён прыслаў нам тэлеграму: "Я быў i застаюся ДТСААФаўцам. Дзякуй, што мяне паставiлi на крыло ў Саратаўскiм аэраклубе".
Вучнi павiнны перарастаць настаўнiкаў не па росту, а па справах. Хацелася б, каб сённяшнi камсамол — Беларускi рэспублiканскi саюз моладзi ўсё лепшае ад старога камсамола ўзяў — той энтузiязм, тую энергiю. Маладыя ж будуюць жыццё. Мы сваю справу зрабiлi, няхай яны бяруць ад нас лепшае i развiваюць. Я заўсёды кажу нашым сучасным камсамольскiм важакам: лiдары павiнны больш быць у маладзёжным асяроддзi, а не ў кабiнетах. Менш папер — больш спраў!
Iрына Асташкевiч. 

