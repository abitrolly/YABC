Конкурс маладых будаўнікоў
Наш фармат
Конкурс маладых будаўнікоў
Шумiлiнскi райкам БРСМ арганiзаваў конкурс прафесiйнага майстэрства сярод маладых муляраў i тынкоўшчыкаў, прысвечаны Дню будаўнiка. Прайшлi спаборнiцтвы на базе мясцовай будаўнiчай арганiзацыi. У мерапрыемстве ўзялi ўдзел каля 30 чалавек. Галоўныя мэты конкурсу — папулярызацыя гэтых вельмi запатрабаваных рабочых спецыяльнасцяў, заахвочванне маладых спецыялiстаў.
Аляксандр ПУКШАНСКI.
Тварыць дзеля жыцця
У рамках праекта "Сэрца жыве" беларуская група "Da Vinci" размясцiла на сайце serca.tut.by сваю новую песню "Sofia Lauren", якую бясплатна можа набыць кожны. Мэта гэтай акцыi — дапамагчы сабраць неабходныя сродкi на аперацыю па перасадцы сэрца Мiшу Ларыну, iнфармацыя пра якога знаходзiцца на гэтым жа сайце. Усяго патрэбна 350 тысяч еўра, на сёння маецца толькi дзесятая частка ад гэтай сумы.
Песня прысвечана знакамiтай iтальянскай актрысе Сафi Ларэн. Дзянiс Дудзiнскi наконт гэтага сказаў: "Асабiста мы, на жаль, незнаёмыя, аднак гэта не перашкодзiла нам прызнацца ёй у каханнi — як чалавеку, жанчыне i актрысе".
Лiдар групы таксама зазначыў, што "пра такiя праекты трэба казаць гучна, часта, паўсюдна i ўсiм. Дзяржава дапамагае многiм, але нiколi не зможа дапамагчы кожнаму. Мы павiнны гэта разумець i дапамагаць такiм, як Мiша, хто чым зможа. Таму што заўтра дапамога можа спатрэбiцца любому з нас".
Перавесцi грошы для Мiшы Ларына прасцей за ўсё ў любым аддзяленнi "Беларусбанка" — дастаткова мець пры сабе рэквiзiты дабрачыннага рахунку. Квiтанцыя не запаўняецца, пашпарт не патрэбны.
Рэквiзiты рахунку ў беларускiх рублях: фiлiял 511 ААТ " ААБ Беларусбанк", код 815, УНП 100349858, р/р 3819382103561, для пералiчэння на рахунак № 01000019 для Ларына Мiхаiла.
Адкрыты валютныя рахункi: у еўра — 9780010000006, у доларах ЗША — 8400010000217, у расiйскiх рублях — 6430010000013.
Новы беларускi мультфiльм выйдзе на экраны ўжо восенню
Беларускiя анiматары завяршаюць работу над новай мультыплiкацыйнай стужкай аб касмiчных выратавальнiках "Плюс i мiнус". Рэжысёр мультфiльма — Аляксандр Ленкiн, знаёмы гледачам па мультсерыяле "Прыгоды рэактыўнага парасяцi". Паводле сюжэта новай анiмацыйнай стужкi, на зямлi iншапланецяне Катыёнiк i Анiмонiс знаёмяцца з хлопчыкам Пецем i яго сабакам Шарыкам.
Як паведамiла прэс-сакратар Нацыянальнай кiнастудыi "Беларусьфiльм" Алена Мельнiкава, працягласць новага мультфiльма — 13 хвiлiн. Над малюнкамi кожнага кадра (а iх у стужцы больш за 70 тысяч) працавалi 20 мастакоў-прамалёўшчыкаў. Плануецца, што праца будзе завершана ўжо восенню. "Мiнск—Навiны". 

