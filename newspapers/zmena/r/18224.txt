З дзённiка звычайнага студэнта
"Дарагiя студэнты, наступны раз мы сустракаемся з вамi толькi на залiку, гэта будзе на наступным тыднi. Пастарайцеся падрыхтавацца як след..." Падобныя словы чуе, бадай, кожны студэнт мiнiмум раз на месяц падчас семестра. Найбольш сумленныя, выходзячы з аўдыторыi, даюць сабе слова, што абавязкова ўсё вывучаць i нарэшце блiснуць ведамi перад аднагрупнiкамi. Другiя, не вельмi сумленныя студэнты, ужо дамаўляючыся наконт бiлетаў на блiжэйшую дыскатэку, скажуць, што ў запасе яшчэ цэлых сем дзён...
Тое, што здаваць залiк прыйдуць усе — зразумела, толькi вось падрыхтоўка ў кожнага свая. Шкада, што выкладчыкi гэтага часам не хочуць зразумець. Але паспрабуем зазiрнуць у жыццё сярэднестатыстычнага студэнта, убачыць яго "зборны" вобраз i паглядзець, як праходзiць яго падрыхтоўка да залiку...
Залiкi бываюць розныя. Але факт застаецца фактам: не атрымаўшы залiк, да сесii можаш не дапусцiцца. Дысцыплiны, па якiх праводзяцца залiкi — таксама разнастайныя: ад вышэйшай матэматыкi, квантавай механiкi i найноўшых тэлекамунiкацыйных тэхналогiй да прыродазнаўства, антычнай лiтаратуры i iнфарматыкi. На кожным факультэце — свае асаблівасці. Але возьмем хоць бы залiк па беларускай лiтаратуры.
Напэўна, няма больш шчаслiвых у гэтым плане студэнтаў, як фiлолагi, але не iм адным так пашчасцiла. Студэнты журфака, прынамсi, таксама не абдзеленыя "лiтаратурнай" увагай.
Задача да залiку: як мага больш грунтоўна падрыхтавацца, вывучыўшы асобныя пункты бiяграфii пiсьменнiкаў, перачытаўшы найбольш значныя творы мастакоў роднага слова i маючы ўяўленне пра той лiтаратурны асяродак, у якiм жылi i тварылi будучыя класiкi.
Стоячы на прыпынку ў чаканнi транспарту, усё часцей звяртаеш увагу на свой страўнiк, якi, "спяваючы сiмфонii" галоднаму гаспадару, бурчыць i клёкае.
"Заўтра не буду эканомiць, хопiць быць скнарай. Для чалавека самае важнае — здароўе, — падбадзёрваю сябе i ўваходжу ў магазiн.
— Куплю вось тое пiрожнае са згушчаным малаком i буду самым шчаслiвым i сытым на свеце. Эх, i цукерачак яшчэ тых, грам 150, сёння адпачну, а ўжо заўтра з новымi сiламi за справу..."
А вечарам, калi выпадае вольная хвiлiнка, студэнт звычайна адчыняе... (не, не кнiгу) ноўтбук i глядзiць фiльм. Сапраўды, яшчэ цэлых сем дзён!Шэсць дзён да залiку
Свядомасць вяртаецца дзесьцi гадзiне а дзевятай зранку. Ты ўжо на лекцыi. Вакол сонныя аднакурснiкi. Гудзiць у галаве. А гудзiць у ёй ад фiльма жахаў, якi ты даглядзеў учора а трэцяй гадзiне ночы.
Дзень праходзiць бы ў тумане. Часам робiцца млосна i страшэнна хочацца спаць. Вялiкiмi намаганнямi прымушаеш сябе зайсцi ў бiблiятэку i ўзяць неабходныя дапаможнiкi. Але сёння лепш недавучу, чым недасплю...Пяць дзён да залiку
Зранку ўскокваеш звычайна хутка i са злосцю на сябе — праспаў. І як назло — фiзкультуру. Несучыся на заняткi, узгадваеш, цi не забыўся ўзяць з сабою ўсе неабходныя рэчы. Здаецца, не.
I тут — кантроль. Дарма даводзiш кантралёру, што твой праязны ляжыць у кашальку, якi ты сёння ўсё-такi забыўся ўзяць з сабою...
"Так, — згаджаецца з усiм жанчына, дастаючы квiтанцыю на штраф. — А ў мяне — верталёт за хатай".
На такiх аптымiстычных нотах прыходзiш на факультэт, дзе аднагрупнiкi ўжо ва ўсю вывучаюць пытаннi да залiку, якiя раздрукавала для ўсiх старанная стараста.
Сабраўшыся з сiламi, нарэшце i ты бярэш аловак i вялiзны спiс з пытаннямi да залiку.
Памятаеце радкi са славутай песнi: "Если не сведут с ума римляне и греки, сочинившие тома на библиотеки"? Часам здаецца, што спявалi пра цябе. У такiя хвiлiны як нiколi згаджаешся са студэнцкiмi нараканнямi тыпу, во, пiсьменнiкi, — панапрыдумляюць, панасачыняюць, панапiсваюць, а нам, бедным студэнтам, сядзi цяпер i вучы. Але нiчога не зробiш. Вышэйшая адукацыя на дарозе не валяецца. Трэба сядзець i вучыць.Чатыры днi да залiку
Усё пачынаецца з таго, што аднагрупнiца прыйшла за канспектам. Адксеракапiраваць, зразумела.
"Васiль мяне зноў кi-i-iнуў... — ужо праз дзве хвiлiны залiваецца слязьмi дзяўчына. — А я ж яму так верыла-а-а..."
"Спакойна, не трэба плакаць. Усё наладзiцца, — пачынаеш супакойваць гора-закаханую. — Вось убачыш — i дня не пройдзе, як ён патэлефануе. Можа быць..."
"А-а-а..." — яшчэ мацней галосiць дзяўчо.
Выйсце ёсць — гарбата.
"А можа, я мала яму ўвагi ўдзяляла", — зрабiўшы два глыткi iндыйскай гарбаты i перажоўваючы кавалак горкага шакаладу, купленага мною на апошнiя грошы, з дзiцячай шчырасцю пытаецца аднагрупнiца. — Але ж я тэлефанавала яму праз кожныя дзве гадзiны... Ведаю! — раптам з агеньчыкам у вачах пачынае дзяўчо. — Ты ж яго сябар. Пагавары з iм!"
Цяпер зразумела, чаму дзяўчына па канспект прыйшла менавiта да мяне...Тры днi да залiку
Тыц-тыц...Тыц-тыц. Вiдаць, арганiзатары пятнiчнай дыскатэкi ў нашым iнтэрнаце не зусiм у курсе таго, што ў мяне залiк у панядзелак. Ды i якi вар'ят вучыць прадмет у пятнiцу, калi залiк толькi ў панядзелак. Правiльна, навошта выбiвацца з калектыву: у пятнiцу — гуляй, на выхадных — чытай... Толькi вось з такiмi прынцыпамi i вучыцца неабавязкова.
Аддзялiўшыся ад калектыву, спрабую завесiць вокны шторамi, а шчылiны ў рамах заткнуць анучамi. Гукаiзаляцыя, маўляў.
Дарма, сусед па пакоi таксама вырашыў аддзялiцца ад калектыву i паслухаць сваю музыку. Як нялёгка гэта: вучыць пад цяжкую музыку!Два днi да залiку
Якое шчасце, што сёння субота. Як нi круцi, а дзень крыху вальнейшы за ўсе астатнiя. Толькi вось залiк ужо паслязаўтра.
Дзень ляцiць звычайна хутка. Пакуль усе свае справы ўпарадкуеш, ужо i вечар хутка. Адчуваеш, што прыйшоў самы час узяцца за кнiгу. Вось ты выбiраеш патрэбную, разгортваеш i... стук у дзверы. Ой, гэты iнтэрнат!
"Можа на хлеб багатыя? Бо ў нас ужо i крошкi няма... — завiтаў сябра па паверсе. — Ой, вялiкi дзякуй! А можа яшчэ солi вось у гэтую шкляначку адсыплеце? Не забудзем вашу дабрыню, калi што якое — калi ласка. О, а дай мне яшчэ той тазiк белы, што ў вас ля халадзiльнiка стаiць — трэба бялiзну памыць. Можа паспею да вечара, бо там матч чэмпiянату Еўропы: Беларусь — Германiя...Ну, я пайшоў".
Чэмпiянат Еўропы?! Як жа гэта я забыўся зусiм. Якi залiк — заўтра ж яшчэ цэлы дзень! Вывучу. Хутчэй да суседзяў, у iх жа тэлевiзар!!!Нядзеля.
Дзень перад залiкам
Шкада, што ў нашых футбалiстаў гульня не пайшла. Нiчога, будзем верыць у сонечную будучыню — глядзiш, юнiёры падрастуць.
Зранку тэлефануе мама i кажа, што перадасць мяшок з бульбай. Трэба сустрэць аўтобус пасля абеду...
Ужо па дарозе з вакзала, цягнучы з аднапакаёўцам па iнтэрнаце цяжкi мяшок з бульбай (мама ў мяне заўсёды шчодрая), сустракаю былога аднакласнiка, якi таксама вучыцца ў Мiнску i з якiм не бачылiся чатыры гады. Слова за слова... i прыязджаеш у шэсць вечара.
Нiчога. Генеральная вылазка ў прадуктовы магазiн, i хутчэй за кнiгу — наперадзе яшчэ ноч! Цэлая ноч! Студэнцкi вопыт пацвярджае: у гэту ноч вы можаце з'есцi ўсё, што засталося ў "багатым" студэнцкiм халадзiльнiку. Прычым незалежна ад таго, шакаладка гэта цi сала.Ноч перад залiкам
Сёння лепш недасплю, чым недавучу. Формула поспеху сярэднестатыстычнага шкаляра. У такiя начныя хвiлiны па-сапраўднаму зайздросцiш сябру-аднапакаёўцу, якi мiрна пасопвае, абдымаючы мяккую падушку, i бачыць, напэўна, ужо трыццаты сон.
Самае дзiўнае, што час ноччу ляцiць iмгненна. Не паспееш сесцi за хрэстаматыю, ужо i свiтаць пачынае...Ранак перад залiкам
Пад ранiцу жывот балiць, а галава здаецца дубовай. У ёй поўны абзац — абрыўныя звесткi тыпу: радзiўся, ажанiўся, напiсаў i любоўныя трохвугольнiкi тыпу Яўхiм — Ганна — Васiль.
Студэнцкi аўтобус ранкам: духата, таўпень i кiтайцы. Ехаць можна па-рознаму: стоячы на пятках i стоячы на дыбачках; трымаючыся за поручань i трымаючыся за сваю сумку; можна вядома ж, i сесцi, калi пашчасцiць, але тады давядзецца трымаць процьму сумак, якiя згрузяць сябры-аднагрупнiкi. Але шчасце на сядзячыя месцы апошнiм часам прыходзiць да кiтайскiх студэнтаў, таму можна не перажываць.
Пешая дарога ад аўтобуснага прыпынку да корпуса — у кнiзе. Мiнаем дзверы, "Янка Купала прысвяцiў гэты верш сваёй каханай...", лесвiца, "лiра-эпiчную творчасць Максiма Танка даследчыкi вызначаюць як неадназначную", а вось i аўдыторыя "Нiл Гiлевiч атрымаў званне народнага паэта Беларусi ў ...".
Твая група складаецца таксама з нейкiх нечым закiмараных студэнтаў, якiя штудзiруюць адзiн аднаго... па перыядызацыi творчасцi Iвана Мележа! Ой, я ж гэта зусiм не вучыў. Хутчэй адгортваю патрэбную старонку...
"Добры дзень, дарагiя студэнты, — выкладчык ужо ля аўдыторыi. — Як i абяцаў, сёння пiшам залiк. Спадзяюся, што напiшаце добра. Ды i гледзячы на ваш выгляд — вы ўсё добра ведаеце. Днi i ночы мабыць вучылi..."
Каб ён толькi ведаў, як мы гэта рабiлi!* * *
Выходзячы з аўдыторыi, разумею, што рыхтавацца трэба было грунтоўней. У чарговы раз бяру з сябе абяцанне (як i кожны сярэднестатыстычны студэнт), што ў наступны раз я абавязкова ўсё вывучу. Напэўна...
Трэба толькi добра выспацца, каб заўтра фiзкультуру не праспаць...
Iлья Лапато. 

