Чатыры іпастасi Аляксандра Кулiнковiча
Рэжысёрская група Анатоля Вечара ў рамках праграмы "ПРАсоўванне+" ("ЛАД") зняла гурту "Нейра Дзюбель" новы клiп. Работа гэтая настолькi спадабалася музыкантам, што "дзюбелi" маюць намер яе выкупiць i прадставiць гледачам iншых тэлеканалаў.
Здымкi на песню "Можна жыць" адбывалiся ў былым бамбасховiшчы, дзе знаходзiцца рэпетыцыйная база гурта. Лiдару "Нейра Дзюбель" Аляксандру Кулiнковiчу давялося, па задуме рэжысёраў, за тры хвiлiны прымераць чатыры зусiм розныя вобразы: мiлiцыянера, прадпрымальнiка, музыканта i бамжа. "Ідэя клiпа — паказаць, як па-рознаму можна жыць, — расказвае Аляксандр. — Праўда, у канцы ўсе чамусьцi памiраюць. У Толi Вечара ўсе клiпы нейкiя "смяротныя".
Насамрэч падчас здымак нiхто не памёр, але некалькi чалавек атрымалi траўмы: бэк-вакалiст пры пераносцы рэквiзiту расцягнуў звязкi i некалькi дзён кульгаў, а сам Кулiнковiч, увайшоўшы ў ролю бамжа, так актыўна корпаўся ў баку для смецця, што... атрымаў дзве трэшчыны ў рэбрах. Давялося нават класцiся ў бальнiцу.
Зрэшты, музыканты лiчаць, што творчы працэс быў варты такiх пакут — вынiковы матэрыял iм надзвычай спадабаўся. Паводле ўмоў праекта "ПРАсоўванне+", зняты для праграмы вiдэаклiп музыканты могуць выкупiць за прымальную суму. Гэта i мае намер зрабiць "Нейра Дзюбель", каб прадставiць клiп i на iншых тэлеканалах. Акрамя таго, у блiжэйшых планах гурта — перавыданне самага вядомага свайго альбома "Паляўнiчы i сайгак", запiсанага роўна 10 гадоў таму. Менавiта за гэты альбом, нагадаем, калектыў атрымаў цэлыя 4 рок-кароны, уключаючы галоўную.
Цалкам легальны "Кайф"
29 жнiўня ў гурта "Лялькi" выходзiць новы альбом з назвай "Кайф", i практычна адразу ж музыканты прэзентуюць пласцiнку на канцэрце ў Мiнску. Над новым альбомам (у яго ўвайшлi 11 новых кампазiцый) самы папулярны з альтэрнатыўных калектываў Беларусi працаваў два гады.
"Мы хацелi стварыць новы гук, i ў нас гэта атрымалася! — радуецца лiдар гурта "Лялькi" Сяргей Дубовiк. — У ходзе запiсу, акрамя стандартнага набору жывых iнструментаў, мы выкарыстоўвалi розныя перкусiйныя iнструменты, гукавыя эфекты... I пры ўсiм тым гук атрымаўся нашым, пазнавальным: з элементамi рэпу, стрыт-кору i хiп-хопу. Стопрацэнтная альтэрнатыва!". Атрыманае музыкамi задавальненне ад выкананай работы, уласна, i дало назву альбому. А тое, што па-за яго межамi засталося яшчэ многа матэрыялу — гэта нават да лепшага, будзе з чаго рабiць наступную пласцiнку.
У падтрымку альбома гурт "Лялькi" выступiць 30 жнiўня ў Мiнску на фестывалi "Галасы вулiц". У канцэрце, дарэчы, хапае i iншых вядомых сярод альтэрнатыўшчыкаў iмёнаў: "Нестандартны варыянт", "Гарадскi сум", "Падвальныя рыфмы", DЕD i iншыя.
Вядучая рубрыкi
Вiкторыя ЦЕЛЯШУК. 

