Мазгавы штурм — на "дзесятку"
Ведай нашых!
Міжнародныя алiмпiяды па матэматыцы, фiзiцы, хiмii i бiялогii завяршылiся для беларускiх школьнiкаў надзвычай паспяхова. Першымi давялося адстойваць свае веды юным матэматыкам. Спаборнiцтвы праходзiлi ў Мадрыдзе i сабралi 535 удзельнiкаў з 97 краiн свету. Беларуская зборная здолела заваяваць у Iспанii пяць узнагарод. З сярэбранымi медалямi вярнулiся дадому вучанiца СШ № 37 г. Вiцебска Святлана Аўчыннiкава, выпускнiкi 41-й сталiчнай школы Дзянiс Пiрштук i Лужаснянскай гiмназii Канстанцiн Шарснёў. Яшчэ два ўдзельнiкi каманды здолелi заваяваць бронзавыя медалi — выпускнiк той жа мiнскай сярэдняй школы Мiхаiл Глушчанка i вучань сталiчнай школы № 51 Аляксей Вайдзялевiч.
Юбiлейная 40-я мiжнародная алiмпiяда па хiмii праходзiла ў гэтым годзе ў Будапешце. Удзел у ёй узялi школьнiкi з 67 краiн свету. Лепш за ўсiх выступiў на iнтэлектуальных спаборнiцтвах выпускнiк Лiцэя БДУ Павел Чулкiн, якi заваяваў у Венгрыi залаты медаль. З сярэбранымi ўзнагародамi вярнулiся на радзiму яго таварышы па зборнай: Андрэй Конанаў i Людмiла Буданiцкая (СШ № 51 г. Мiнска), а таксама Валерыя Каснерык (СШ № 22 г. Мiнска).
Узнагароды самай высокай вартасцi прывезлi ў Беларусь i юныя бiёлагi. Залаты медаль паклаў у скарбонку беларускай школы Арцём Маргуноў, выхаванец Лiцэя БДУ. Антон Кавалеўскi (Лiцэй БДУ) i Кацярына Кастагладава (Магiлёўскi дзяржаўны лiцэй № 3) заваявалi сярэбраныя медалi, а Юлiя Герасiмчык (гiмназiя № 6 г. Гродна) — "бронзу". Дарэчы, у Iндыi на хiмiчную алiмпiяду сабралiся школьнiкi з 55 краiн свету. А, напрыклад, на мiжнародную алiмпiяду па фiзiцы ў Ханой з'ехалiся школьнiкi з 85 краiн свету. Па вынiках спаборнiцтваў медалi атрымалi тры беларускiя школьнiкi: выпускнiк Лiцэя БДУ Дзмiтрый Пратасеня — сярэбраны медаль, а Яўген Арлоў (Хахолiцкi вучэбна-педагагiчны комплекс "дзiцячы садок-школа", Барысаўскi раён) i Ягор Ганчароў (СШ № 51 г. Мiнска) — бронзавыя медалi.
У жнiўнi беларускiх школьнiкаў чакае ўдзел яшчэ ў трох мiжнародных алiмпiядах: па астраномii, iнфарматыцы i геаграфii. Самымi цяжкiмi, напэўна, будуць спаборнiцтвы па геаграфii. Пераважна па той прычыне, што без добрага валодання англiйскай мовай там вельмi цяжка будзе перамагчы. Мiнскаму дзяржаўнаму лiнгвiстычнаму ўнiверсiтэту нават было даручана ў перыяд правядзення вучэбных збораў па геаграфii арганiзаваць падрыхтоўку па англiйскай мове кандыдатаў у каманду на мiжнародную алiмпiяду. А самую вялiкую iнтрыгу абяцае мець мiжнародная алiмпiяда па iнфарматыцы. Там ужо ў трэцi раз ад нашай краiны будзе выступаць вучань шматпрофiльнай гiмназii № 56 г. Гомеля Генадзь Караткевiч. Два гады назад у Мексiцы Гена выклiкаў сапраўдны фурор як самы малады ўдзельнiк спаборнiцтваў за ўсю гiсторыю iх правядзення. Больш за тое, у 11 гадоў ён стаў уладальнiкам "серабра", а па колькасцi набраных балаў толькi крышачку не дацягнуў да "золата". Летась хлопчык, якi закончыў толькi шосты клас, не разгубiўся i заваяваў залатую ўзнагароду. Нi пуху нашым школьнiкам, нi пер'я...
Надзея НIКАЛАЕВА. 

