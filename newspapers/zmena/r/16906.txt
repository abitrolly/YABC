Сяргей Стацэвіч: "Горы — гэта мiстычны свет!"
Беларуская альпiнiсцкая экспедыцыя сёлета падымалася на Броўд Пiк. 12-я вяршыня свету (8047 м) знаходзiцца ў Пакiстане. Але скарыць яе нашым альпiнiстам так i не ўдалося. Моцны штармавы вецер, нiзкая тэмпература i снег перашкодзiлi дасягнуць вяршынi. За 300 метраў да яе павярнулi назад. Да гэтага беларусы скарылi Эверэст, Нанга Парбат i Чо-Ойю.
Пра Броўд Пiк, беларускi альпiнiзм i не толькi расказаў "Звяздзе" кiраўнiк экспедыцыi Сяргей Стацэвiч.
Даведка "Звязды"
Сяргей Стацэвiч, 41 год. Скончыў фiзiчны факультэт БДУ. Мае тытул "Снежны Барс". Альпiнiзмам пачаў займацца яшчэ ва ўнiверсiтэце. Першая гара — Пiк Лакаматыў. Здзейснiў каля сотнi ўзыходжанняў у гарах Памiра, Цянь-Шаня, Каўказа, Гiмалаяў, Каракарума. У тым лiку хадзiў на Пiк Перамогi, Хан-Тэнгры, Нанга Парбат, Броуд Пiк i г.д.
Працуе дырэктарам па продажы i маркетынгу. Жанаты, мае сына 9 год.
— Сяргей, першыя ўражаннi ад узыходжання?
— У Iсламабад мы прыбылi 14 чэрвеня. Два днi падарожжа па Каракарумскай шашы — i мы ў сталiцы Балтыстана — Скарду. Дзень шляху на джыпах па горнай дарозе да канцавога населенага пункта Аскалi — i мы на месцы. 18 чэрвеня пачаўся пераход да базавага лагера, а 17 лiпеня мы былi ўжо на вышынi 7200 м. Расiйскiя альпiнiсты, што спусцiлiся з Броўд Пiк у трэцi лагер, расказалi пра дрэнны стан маршруту i глыбокi снег. Надвор'е псавалася, але мы вырашылi iсцi на хуткi штурм. У 2.00 каманда ў поўным складзе пайшла да вяршынi. У хуткiм тэмпе да 7.00 была набрана вышыня каля 7 800 м. Але моцны штармавы вецер, нiзкая тэмпература i снег прымусiлi нас павярнуць перад самым вяршынным грэбенем. На той момант усе ўзыходжаннi на Броўд Пiк i суседнi К2 былi прыпыненыя. На жаль, у нас не было часу для другой спробы.
Нягледзячы на тое, што мы не дайшлi, у каманды ёсць адчуванне добра выкананай працы. Летась толькi чатыры чалавекi з васьмi паднялiся на Нанга Парбат (8126 м). Гэта было дасягненне. Яно прайшло неяк незаўважаным, нягледзячы на больш сур'ёзны маршрут. Але каманда тады не была яшчэ такой моцнай, згуртаванай. Сёлета мы адпрацавалi лепш. Калi ты разумееш, як гэта рабiў, як працаваў, узнiкае адчуванне прафесiянала, якi нармальна выканаў сваю працу. Мы, вядома ж, былi крыху засмучаныя. Але ў нашым выпадку прычына няўдачы — выключна ў надвор'i.
— Як набiралася каманда?
— Мы ведаем адзiн аднаго дастаткова даўно. Ходзiм у горы гадоў 20, а то i больш. Каманда складаецца з людзей, якiя першыя свае сямiтысячнiкi прайшлi ў часы Савецкага Саюза. З некаторымi мы хадзiлi яшчэ ў 1991-м. Гэта быў пiк Ленiна. Пасля на працягу 3-х гадоў мы атрымоўвалi званне "Снежных Барсаў", якое прысвойвалi ў савецкiя часы за пакарэнне ўсiх пяцi сямiтысячнiкаў (Пiк Перамогi i Хан-Тэнгры ў гарах Цянь-Шань, пiк Iсмаiла Саманi (Камунiзму), Каржанеўскай i Незалежнасцi (Ленiна) на Памiры. —
Н.З.
). З нашай экспедыцыi чатыры чалавекi атрымалi "барсаў". На той момант для Беларусi гэта было вельмi сур'ёзна. У гэты час i склаўся касцяк нашай каманды. Пасля былi iншыя ўзыходжаннi на Канчанджангу (8585 м),Чо-Ойя (8200 м) i Эверэст (8848 м).
— Для чаго вы гэта робiце?
— Гэта пытанне абывацеляў. Можна, напрыклад, прыйсцi на балет i спытаць, навошта вы гэта робiце, што вам гэта дае... Я першы раз быў у гарах у 1983 годзе. Быў уражаны гарамi, прыродай i спецыфiчнай эстэтыкай i рамантыкай. Другi момант — людзi. Своеасаблiвыя адносiны i iх развiццё, спевы пад гiтару... Паступова прыходзiць прафесiяналiзм. Ты ўмееш рабiць нешта лепш за iншых: па скалах рухацца, па лёдзе хадзiць. З часам разумееш, што адкрываеш нейкi iншы свет.
Займацца вышынным альпiнiзмам не кожнаму дадзена. Акрамя фiзiчнай формы, тэхнiкi i ведаў, ёсць iншыя моманты: як твой арганiзм "трымае вышыню", аклiматызуецца. А таксама псiхалагiчныя складанасцi. Напрыклад, пры недахопе кiслароду чалавек у гарах можа рэагаваць больш раздражнёна, чым унiзе, на нейкiя сiтуацыi. У такiм выпадку трэба ставiцца адзiн да аднаго ўважлiва i цярплiва.
— А навiчкi прыходзяць?
— У наш час адбываецца трансфармацыя альпiнiзму. У часы СССР была пэўная сiстэма альпiнiсцкiх лагераў, прафсаюзаў. Калi раней гэта быў вiд спорту iнтэлiгенцыi i падтрымлiваўся дзяржавай, была нейкая масавасць, то зараз усё разбуранае. Альпiнiзм iснуе на ўзроўнi клубаў. Ён становiцца даволi элiтарным вiдам спорту для людзей, якiя маюць грошы. Бо патрэбная дарагая экiпiроўка, ды i дабрацца да месца нятанна. Перашкаджае таксама i адсутнасць сiстэмы. Вялiкая праблема знайсцi iнструктара i атрымаць квалiфiкаваную дапамогу. Я думаю, будучыня ў беларускага альпiнiзму ёсць, але на ўзроўнi клубаў.
— Вы як кiраўнiк якiм чынам падтрымлiваеце камандны дух? Цi былi сiтуацыi, калi даводзiлася пакрычаць?
— Крычаць — не, таму што ў нас дастаткова ўнiкальная сiтуацыя, калi людзi ведаюць адзiн аднаго практычна 20 гадоў. Ёсць высокi ўзровень узаемапаразумення. Часам здараюцца канфлiкты на пустым месцы. Але ёсць вяршынi, якiя ты разам праходзiў, — i многiя пытаннi забываюцца, адыходзяць на iншы план. Калi-нiкалi трэба, як у сям'i. Бывае, пражыў шмат з жонкай — i ўзнiкаюць нейкiя праблемы. Калi сям'я моцная, яе адрознiвае ў такiх сiтуацыях цярплiвасць. У гэтай экспедыцыi быў чалавек не з каманды — урач Аляксандр Дуброўскi. Ён якраз адзначаў добры дух нашай групы.
Часам вельмi важна прыняць няпростае рашэнне адступiць, чым iсцi. Надвор'е ўмешваецца пастаянна: то лавiна, то вецер. Альпiнiст павiнен спрабаваць прадугледзець такiя рэчы i планаваць, як ён пойдзе, абсталюе лагеры, будзе харчавацца, якая будзе страхоўка пры вяртаннi.
— Чаго больш за ўсё баiцца альпiнiст?
— Калi ты iдзеш па маршруце, то ўключаеш функцыю "look ahead" ( "глядзi наперад". —
Н.З.
), то бок спрабуеш прагназаваць, якая ў цябе ёсць рызыка. У гэтым выпадку ты не думаеш пра нейкi страх, а проста працуеш. Страх з'яўляецца ад нечага невядомага. Напрыклад, калi мы з трэцяга лагера планавалi ўзыходжанне наверх, на маршруце знаходзiлiся расiяне, два iспанцы i партугалец. I ўвечар нiхто з iх не спусцiўся, нават на шляху нiкога з iх не было бачна... З аднаго боку, мы разумелi, што людзi павiнны вярнуцца ў светлы час сутак. А тут нiкога няма. Гэта i выклiкае пэўны страх, таму што з людзьмi магло нешта здарыцца. Пужае невядомасць.
У нас ёсць пэўныя забабоны. Альпiнiсты, напрыклад, нiколi не кажуць словы "апошнi", "апошнi раз" цi "апошняя гара". Заўжды кажуць "крайнi". Людзi звычайна ходзяць у "звязках" з тымi, з кiм маюць досыць добрыя адносiны. Калi ёсць пэўнае непаразуменне, то лепш у "звязку" такога чалавека не браць.
— Для вас альпiнiзм — гэта хобi, праца цi нешта iншае?
— Гэта пераключэнне каналаў, своеасаблiвы кантраст — тут шмат чаго змяшана. З аднаго боку, звычка, з другога — магчымасць зрабiць нешта сваiмi рукамi, нагамi, галавой. Жыццё, якое пражываеш у гарах, — гэта асобны свет. Мiстычнае месца — горы. Сюды цягне пастаянна.
Вельмi здорава збегчы ад цывiлiзацыi i пажыць у палатцы, стамiцца ад пройдзенага маршруту. Пасля вяртаешся ў горад i разумееш, што ты тут таксама шмат чаго маеш. Прыемна праехацца на машыне, смачна паесцi пасля таго, як паўтара месяца харчаваўся так-сяк. А таксама сустрэцца з роднымi i блiзкiмi, якiя ў цябе вераць i чакаюць. Вельмi здорава пахудзець. Пасля Броўд Пiк мы скiнулi па кiлаграмчыкаў 10. Так што калi спытаюцца, як схуднець, я ведаю, што адказаць
(смяецца)
.
— Каго не бяруць у альпiнiсты?
— Я не аракул, прадказваць не буду. Зараз дастаткова складана займацца альпiнiзмам. Для таго, каб паехаць у прыстойную экспедыцыю, патрэбна прыкладна 4-5 тыс. еўра. Нас падтрымлiвала дзяржава, а без гэтага нямногiя з моладзi могуць сабе такое дазволiць.
Чалавек, якi мае вялiкiя амбiцыi i грошы, не заўжды досвед i здольнасцi — дрэнны альпiнiст. Як правiла, калi гэтага няма, то дастаткова высокая рызыка, што з iм у гарах нешта здарыцца.
Тыя, хто прыходзiць у наш спорт, маюць быць добрымi, цярплiвымi, настроенымi ўспрымаць чалавека па-людску. Патрэбна прагназаваць свае дзеяннi, дзеяннi iншых. Быць настроеным на камандную працу, бо ў гарах вельмi вялiкая рызыка. Людзi, якiя ходзяць у адзiночку, атрымлiваюць задавальненне ад пераадолення, ад таго, што нешта зрабiў самастойна. Але гэта вельмi складана. Камандная праца ў гарах — двайное задавальненне.
Маладым я параiў бы пачынаць з клубаў i секцый, якiя iснуюць. Гэта даступна. Для нас моладзь таксама важная, бо каманду трэба разбаўляць "маладой крывёю", а лаўка запасных даволi кароткая. Вышыннiкаў у Беларусi па пальцах можна пералiчыць. У наступны раз мы думаем узяць двух-трох маладых людзей. Калi няма моладзi, няма развiцця.
— Куды плануеце пайсцi ў наступны раз?
— У нас няма дакладна зацверджанага плана. Было б нядрэнна на суседнюю з Броўд Пiк вяршыню К2, але гэта шмат грошай i часу. Магчыма, пойдзем на Гашэрбрум альбо Хiдэн Пiк у Пакiстане. Дакладна пакуль што не вырашана.
Настасся Занько. 

