Паміж чорным i ружовым
Г
э
ту
дзяў
чын
ку
л
i
чаць
у
кла
се
ад
ной
з
леп
шых
ву
ча
н
i
ц
,
яна
хо
дз
i
ць
у
ня
дзель
ную
царк
ву
,
у
воль
ны
час
лю
б
i
ць
ма
ля
ваць
.
Глядзець бы бацькам i радавацца на такую дачку. А яны...
Мама ў трансе: Людка пасябравала з адной аднакласнiцай, якая ўвесь час ходзiць у чорным. Нiбыта падмянiлi дачку. Ну, мяркуйце, замест таго, каб паслухмяна нешта зрабiць, яна пачынае задаваць пытаннi — i гэта ёй толькi трынаццаць! Не апрануць яе нармальна i прыгожа — усё выбiрае нейкае аднастайнае адзенне. І не, каб нармальную музыку паслухаць, якая пасуе дзяўчынкам у яе ўзросце, а ўсё нешта сумнае ёй падабаецца... "Няўжо ў вашай сям'i з'явiлася дзяўчынка-эма?" — здагадваюся я. I прыгадваю, як прыкладна ў такiм жа ўзросце сама фанацела ад цяжкага року, у прынцыпе, таксама любiла апранацца
ў чорнае, i нельга сказаць, каб зусiм адмовiлася ад гэтых сваiх прыхiльнасцяў цяпер. Таму вузкiя джынсы з кедамi на маёй хрэснiцы i значкi, шэрагамi прымацаваныя да яе сумкi, мяне нiколькi не бянтэжаць, а нават выклiкаюць настальгiчную ўсмешку: дзе ж мае 13 гадоў?! Так прыкольна...
Яе тата, прыстойны i вельмi сур'ёзны чалавек, якi мае навуковую ступень, аднак некалi таксама любiў слухаць рок i цяпер, у свае 40 гадоў яшчэ здольны здзiўляць цётачак у тралейбусе сваiмi доўгiмi валасамi, катэгарычна не прымае розных там "эма-фiшак": "У наш час гэта быў пратэст супраць таго, што савецкая школа ўсiх iмкнулася зрабiць аднолькавымi, а мы хацелi быць непадобнымi хоць чымсьцi. Мы хацелi не проста слухаць музыку, а iмкнулiся думаць пад яе. А iм музыка патрэбная, каб плакаць. Адчуйце рознiцу".
Прызнацца, не адчуваю нiякай рознiцы, калi бачу катэгарычна адмоўную рэакцыю дарослых на спробы пошуку ўласнага "я" дзецьмi. Ва ўсе часы былi маладыя хлопцы i дзяўчаты, якiя iмкнулiся вылучыцца з натоўпу, стаць не такiмi, як усе, супрацьпаставiць сябе кансерватыўнаму свету. Так нараджалiся новыя субкультуры: панкi 60-х, рокеры 70-х. Так нараджаюцца сучасныя маладзёжныя плынi. Цяпер распаўсюджваецца рух готаў i эма. Але што тады, што цяпер — кожнае пакаленне, якiм бы прасунутым яно нi здавалася б самому сабе, здзiўляецца з нагоды нейкiх дзiўных захапленняў сваiх дзяцей. I добра, калi iмкнецца зразумець сутнасць гэтых захапленняў. Бацькам Люды ўсё пра модныя субкультуры эма i готаў расказалi на адным з бацькоўскiх сходаў у школе, пад лозунгам: "Будзьце пiльнымi".
Мая пляменнiца сама расказала тату з мамай пра аднакласнiц, якiя сталi хадзiць на эма-тусоўкi. Тата, былы вайсковец, паказаў кулак: "Толькi паспрабуй мне..." У Лiзаветы хутка знайшоўся пераканаўчы для бацькоў аргумент: "Вы ж ведаеце, я ж не люблю ружовы колер". А лiтаральна праз пару месяцаў я назiрала, як тата з мамай яшчэ дзвюх юных паненак даволi спакойна пазiраюць на ўвiтыя рознымi бранзалетамi рукi дачок — ну, няхай пазабаўляюцца. I тое праўда: спакойныя, сцiплыя, разумныя дзяўчынкi. Што iх прыцягнула ў эма-культуры, я, напрыклад, нават не дзiўлюся. У суцэльным панаваннi i навязлiвасцi гламуру яны iмкнуцца быць непадобнымi на экранных ды часопiсных прыгажунь у каруначках ды стразiках. Напэўна, эма i готаў сёння можна лiчыць своеасаблiвым "антыгламурам", сутнасць якога якраз у тым, каб клапацiцца не пра прыгажосць розуму, а пра прыгажосць знешнюю з усiмi яе "правiльнымi" параметрамi. А сярод гэтага блiскучага натоўпу вылучыцца не так проста, як нават было раней.
Унiформа
Чорнае грубае адзенне, доўгiя спаднiцы, высокiя боты на шнуроўцы — па гэтых прыкметах можна пазнаць гота. "Баявая расфарбоўка" гота таксама кiдаецца ў вочы: доўгiя валасы, якiя звычайна пафарбаваныя ў чорны колер, вочы моцна падведзеныя чорным алоўкам, а сам твар вельмi бледны. Нешта ўсё гэта вельмi падобнае на тое, што мы вывучалi ва ўнiверсiтэце пра дэкаданс: суцэльны ўпадак, знешняя форма якога — усяго толькi выражэнне змрочных думак пра сутнасць жыцця.
Але эма ў гэтым сэнсе пайшлi далей, яны не хаваюць сваiх эмоцый, а наадварот паказваюць iх. Ды i слова само пайшло ад англiйскага "эмоўшын". Чатырнаццацiгадовая Яна тлумачыць, што ў грамадстве ўсе iмкнуцца заўсёды паказаць, як iм добра i хораша жывецца, дэманструюць усмешку нават тады, калi людзям, магчыма, усмiхацца зусiм не хочацца. Цi ж гэта не падман iншых ды i самiх сябе? Ненатуральнасць. Фальш. Прыхiльнiкi эма ўпэўненыя: любыя чалавечыя эмоцыi вартыя таго, каб выходзiць знутры, i калi хочацца плакаць, ну, напрыклад, з-за няшчаснага кахання, то навошта стрымлiваць слёзы?
Але эмоцыi ў навакольных здольны выклiкаць нават iх знешнi выгляд. Эма любяць розныя аксесуары: павязкi на руках, бранзалеты з чарапамi i жалязякамi, рамянi з шыпамi, пальчаткi без пальцаў, значкi на рукзаках i сумках. Звычайна адзенне эма складаецца з дзвюх кантрасных колераў, у асноўным чорнага i ружовага. Але асноўным тонам можа быць i шэры, а з iм змешваюць ружовы, аранжавы, цi iншы яркi колер. Яны носяць вузкiя джынсы цi нагавiцы з жалезнымi клёпкамi i футболкi ў аблiпку. На нагах — боты цi кеды. Але вянчае вобраз асiметрычная стрыжка з доўгай чолкай, з-пад якой выглядваюць выразныя вочкi, нафарбаваныя чорнай падводкай. Але ўсё гэта прыдумана дзеля таго, каб прыцягнуць увагу да сваёй iдэалогii: не сорамна паказваць свае эмоцыi, плакаць, распавядаць пра свае праблемы i перажываннi, нават хлопчыкам.
Музы i К
о
У мяне iмiдж прасунутай цётачкi. Канешне, я проста прыходжу ў госцi, i мне не трэба думаць штодня, як зарабiць для iх грошы i чым накармiць. Я заходжу да iх у пакой i магу разняволена пацiкавiцца, што яны слухаюць. Нават казыраю вядомымi для iх назвамi. Дастаткова назваць гурт "Tоkiо Hоtеl".
Дзяўчынка Яна ацанiла мае веды. I тут жа паспрабавала зрабiць рэверанс: "Мы ведаем гурт "KiSS". У iх была такая арыгiнальная расфарбоўка. Прыкольна..."
Практычна ўсе субкультуры нараджалiся вакол пэўнага стылю музыкi. Готы i эма ў гэтым сэнсе не выключэнне. Готы любяць Thеаtrе оf trаgеdу, Lасrimоsа, Sаmsаs Trаum, Сhris Роhl i нават Mаrilуn Mаnsоn, хоць апошнi да стылю "готыкi" прамога дачынення не мае.
Музыка эма з'явiлася ў 80-я гады мiнулага стагоддзя ў Амерыцы i з'яўлялася эмацыянальным напрамкам панк-року. Удзельнiкi амерыканскага гурта Ritеs оf Sрring заявiлi ў 1985 годзе, што фанаты назвалi iх творчасць загадкавым словам "эма". А ўсё з-за таго, што салiст час ад часу дадаваў у песнi асабiстую лiрыку i ўласныя эмоцыi, а ў некаторыя моманты яго голас станавiўся падобны на дзявочы стогн. Самi музыканты гурта "эма" як жанр нiколi не прызнавалi. Але тэрмiн замацаваўся.
Напрыканцы мiнулага стагоддзя гэты жанр аднавiўся, пераняўшы нейкiя элементы "глэма" i гатычнай культуры, а таксама адчуў уплыў поп-музыкi. Квартэт з Германii "Tоkiо Hоtеl" — адзiн з найбольш папулярных эма-гуртоў, таксама як i спявачка Аvril Lаvignе. I калi хто хоча размаўляць на адной мове з эма-дзецьмi, то варта запомнiць хоць бы назву першага гурта — павага да такiх дарослых дакладна забяспечана. Эма — па сутнасцi такi напрамак у музыцы, дзе выконваюцца песнi пра каханне i iншыя вельмi глыбокiя пачуццi на фоне цяжкага гiтарнага суправаджэння, а меланхалiчны вакал месцамi пераходзiць у крык. Але ў апошнi час, калi разглядаюць той цi iншы музычны праект з пункту гледжання эма, то больш звяртаюць увагу на яго знешнi выгляд. Ды i сама музыка эма становiцца ўсё больш разнастайнай, у апошнiя гады з'явiлiся такiя варыянты, як хардкор-эма цi нават эма-рэп!
Тэрыторыя
Яны ходзяць у школу цi iнстытуты. Бачаць i вылiчваюць адзiн аднаго беспамылкова, збiваючыся ў групоўкi. Звычайна i тусуюцца па месцы вучобы, так прасцей. I знаходзяць аднадумцаў на iнтэрнэт-форумах. Зразумела, што распаўсюджанасць гэтых плыняў залежыць ад памеру горада, дзе з'явiлiся готы цi эма. I калi iх яшчэ не так многа ў Мiнску, то не выключана, што для правiнцыi з'яўленне такiх падлеткаў на вулiцы можа стаць ледзь не экзотыкай.
Эма i готы паважаюць права iншых на самавыяўленне. I абсалютна не выключана, што эма-дзяўчынка можа пасябраваць з хлопцам-готам.
Аlеks Grig, так сябе называе студэнт БДУ, а калi зусiм проста, то Алесь. Ён пасябраваў са сваёй неардынарнай аднакурснiцай, якая аказалася готкай. Простага хлопца з правiнцыi яна пакарыла не толькi знешнiм выглядам i заўсёды сур'ёзным тварам. I ў вынiку ён сам пранiкся сiмпатыяй да яе сiстэмы каардынат. Мама не супраць: гэта нават эканамiчна выгадна, калi сын схiльны да мiнiмалiзму i носiць чорнае "не маркае" адзенне. Абы на вучобу гэта не ўплывала. Iмкнуся высветлiць, якая насамрэч рознiца памiж эма i готамi.
— Ну, скажаце... — чую ў адказ здзiўленне на мяжы абурэння. — Эма — гэта па сутнасцi дзецi, надта эмацыянальныя падлеткi, якiя супрацьпастаўляюць сябе даросламу свету з яго стэрэатыпамi. Дзецi, якiм не хапае нейкай насычанасцi ў жыццi, бракуе ўвагi, любовi, нейкага разумення, вось яны i прыцягваюць да сябе ўвагу такiмi гульнямi. Ды i ўсе гэтыя "фiшкi" знешнiя — дзяцiнства. Стракатае i рознакаляровае, якое ў iх жыве. Яны ўсе добрыя, мiрныя, ненавiдзяць зло, якога шмат у свеце. Эма пяшчотныя, нiбыта мяккiя цацкi, хоць самi па сабе вельмi ранiмыя. Увесь час пакутуюць ад непадзеленага кахання i самi падтрымлiваюць свой боль, але ўмеюць шчыра, па-дзiцячы, радавацца. Эма жывуць простымi эмоцыямi i не iмкнуцца iх кантраляваць. А чорны колер яны абралi дзеля нейкага сiмвалiзму. У iх няма нiчога агульнага з готамi, якiя старэйшыя за iх i чорны выбiраюць свядома. Чорны колер — гэта колер схаванасцi. Нейкай мiстыкi. Готы стрыманыя, нiколi не скардзяцца, таму што моцныя. Калi чалавек перажыў нейкую чорную паласу ў жыццi, то гэта яго загартавала. У готыку трапляюць тыя, хто атрымаў нейкi падобны вопыт. Эма павярхоўныя i наiўныя дзецi ў параўнаннi з готамi. Готыка — асэнсаваны i праўдзiвы стыль, якi дазваляе абараняць свой пункт гледжання i патрабуе ад чалавека кантролю над сваiмi эмоцыямi. Чалавек павiнен быць моцным, нават перад тварам смерцi. Вось гэта крута!..
Такая мiстыка
Слухаю i разумею, што, па сутнасцi, гiсторыя чалавецтва — гэта супрацьстаянне эма з готамi. Калi другiя iмкнуцца падпарадкаваць сабе першых. Толькi ў гэтых сучасных гульнях памiж прадстаўнiкамi гэтых субкультур няма варожасцi. Яны суiснуюць мiрна. Напэўна таму, што готы ўпэўнены: эма, калi вырастуць, абавязкова навучацца валодаць сваiмi эмоцыямi i тады... стануць па сутнасцi готамi.
I ўсё б нiчога: падкая моладзь на розныя "фiшкi" — i няхай сабе. Каб не даволi радыкальныя лозунгi чорна-ружовых. Яны замацаваныя ў "43 правiлах эма". Сярод iх ёсць, напрыклад, такое: "Выраз "Я ненавiджу сябе, я хачу памерцi" павiнен стаць тваiм дэвiзам". Цi такое: "Плач заўсёды i паўсюдна, дзе ёсць людзi. Калi будзеш плакаць у адзiноце, хто будзе цябе шкадаваць?" У любога адэкватнага падлетка ўсе гэтыя фразы выклiчуць смех. Але ж ёсць i такiя, якiя хапаюць усё на ляту i захапляюцца сур'ёзна i надоўга. Вось за такiх, безумоўна, варта хвалявацца.
А калi дзiця разважаннi пра свае пакуты i няшчасцi ператворыць у стан душы i светапогляд? Вось у готаў жа разважаннi пра смерць — у парадку рэчаў. Магчыма, таму псiхолагi i спецыялiсты па пытаннях моладзi прыглядаюцца да гэтых модных цяпер плыняў, якiя ў Расii ўжо сталi даволi распаўсюджанымi, а ў нас толькi набiраюць моц. I ў Расii, напрыклад, пытаннi наконт гэтых субкультур узнiмалiся ў Дзяржаўнай думе, а самi плынi называлiся "небяспечнымi плынямi сярод падлеткаў", якiя распаўсюджваюць развiццё дэпрэсiй i самазабойстваў, адасобленасць ад грамадства. Гэта калi капаць вельмi глыбока...
Калi разабрацца, то ўсё гэта ўжо было ў сусветнай культуры i лiтаратуры. Але нам нiхто не забараняў чытаць змрочныя апавяданнi Эдгара По з яго захапленнем смерцю, нiхто не выключыў з праграмы вывучэння лiтаратуры дэкаданс. I тым больш, нiхто не можа пасягнуць на творы Дастаеўскага, якi самым найлепшым чынам увасобiў на старонках сваiх кнiг чыстыя i непрыхаваныя чалавечыя эмоцыi задоўга да таго, як эма аформiлася ў асобную плынь.
Так, я разумею бацькоў, якiя непакояцца — i правiльна робяць. I разумею тых, хто iмкнецца перш за ўсё даведацца ў дзяцей, адкуль у iх такая цяга да чорнага? Магчыма, прычына якраз-такi ў самiх дарослых, якiя сваiмi паводзiнамi паказваюць дзецям прыклад аднаго цi другога падыходу да жыцця, чаго ж тады потым палохацца, калi ў дзецях гэта ўсё праяўляецца з узмоцненай сiлай... Зрэшты, асабiста мяне значна больш палохаюць падлеткi, якiя разгульваюць па вулiцы з бутэлькамi пiва i брудна лаюцца, чым абсалютна мiрныя дзецi ў чорным i ружовым, якiя самавыяўляюцца. Ларыса ЦIМОШЫК. 

