Кітайская мова: цiкава, модна, перспектыўна
"Іероглiф нельга маляваць як заўгодна: трэба пачынаць зверху ўнiз i абавязкова злева направа", — з веданнем справы i з вялiкiм энтузiязмам пачынае праводзiць для мяне лiкбез трэцякурснiца фiлфака БДУ Кацярына Лямешка.
Глядзiш на гэтую дзяўчыну i дзiву даешся, што прымусiла яе, прызёра рэспублiканскай алiмпiяды 2006 года па французскай мове, паступiць на... кiтайскую фiлалогiю? Няўжо ў дзяцiнстве, калi ўсе марылi стаць касманаўтамi i актрысамi, маленькая Каця бачыла сябе у кiмано, i пiшучай чырвонымi лiтарамi на папiрусе?
Насамрэч, як прызналася дзяўчына, спачатку яна бачыла сябе настаўнiкам, затым доктарам, пасля авiятарам, мытнiкам, перакладчыкам... Але ў рэшце рэшт выбрала кiтайскую мову.
Нядаўна дзяўчына вярнулася з Кiтая, дзе на працягу года праходзiла моўную практыку. Сваiмi ўражаннямi i назiраннямi яна з задавальненнем падзялiлася з нашым карэспандэнтам.
— Каця, дык чаму менавiта кiтайская мова?
— Мне здалося, што гэта будзе цiкавей за ўсё. Бо мова незвычайная, арыгiнальная. I ў нас мала хто ёй валодае. Валодаць англiйскай — гэта не рэдкасць, французскай — таксама, у прынцыпе. А вось кiтайскай... Найперш мне было вельмi цiкава.
— А бацькi супраць не былi?
— Яны былi толькi за. Калi даведалiся, што ёсць такая магчымасць, яны сказалi мне: "Ты збiраешся iсцi на нейкую там французскую мову? Кiтайская!" Я i пайшла!
(Гарэзлiва смяецца.).
— Якiя былi твае першыя ўражаннi ад Кiтая, як толькi выйшла з самалёта?
— Першыя ўражаннi наступныя: шмат людзей i я нiчога не разумею. У дадатак у першы ж дзень мы заблудзiлiся. Блукалi вельмi доўга: у Пекiн прыехалi ранiцай, i толькi ўвечары мы даехалi да таго ўнiверсiтэта, якi быў нам патрэбны. У нас не было юаняў, i мы з цяжкасцю знайшлi банк, каб памяняць грошы. Ужо там, на наша шчасце, мы сустрэлi дзяўчыну з факультэта мiжнародных адносiнаў БДУ. Яна дапамагла нам абмяняць грошы, растлумачыла, дзе што знаходзiцца i паказала дарогу да ўнiверсiтэта.
— Як быў арганiзаваны працэс вучобы?
— Была пяцiдзёнка. Пасля прыезду мы зарэгiстравалiся i напiсалi экзамен. Нас падзялiлi на групы ведання мовы. Усяго было дзевяць груп. Я трапiла ў трэцюю (пачатковы ўзровень). Большасць тут было карэйцаў, таксама японцы, некалькi амерыканцаў. Унутры групы дзяленне адбывалася на "а" i "б". Вучылiся ў дзве змены, звычайна, па чатыры ўрокi ў дзень.
I вельмi вялiкае хатняе заданне. Мой рэкорд — 120 iероглiфаў за ноч. Аднойчы патрабавалася зрабiць прэзентацыю пра сваю краiну. Добра, адна рэч — гэта трэба было напiсаць. Iншая рэч — гэта ўсё патрабавалася i расказаць пасля. Доўга, памятаю, я тлумачыла кiтайцам, карэйцам i японцам, хто такiя партызаны i чаму яны жылi ў лясах...
— А як iшлi справы з кiтайскай ежай? Там жа, як я ведаю, шмат вострага?
— Так, сапраўды, шмат што з ежы ў Кiтаi вельмi вострае і плавае ў алеі. Але звыкаешся. Пасля i з тым, што ў кiтайскiх магазiнах няма тварагу, кефiру i смятаны, а таксама чорнага хлеба.
Кiтайская мова, якую мы вывучаем, гэта путунхуа — аснова усходнiх дыялектаў i пекiнскай гаворкi. Чым далей на поўдзень, тым мова больш незразумелая.
— Падабенствы i адрозненнi нашых народаў?
— Адрозненнi, напэўна, больш заўважныя ў культуры. А вось падабенствы сапраўды ёсць: яны такiя ж спакойныя, у нечым нават можа больш цярплiвыя, чым мы. Таксама вельмi таварыскiя, гаваркiя. Вельмi добразычлiвыя i амаль заўсёды гатовыя дапамагчы. Iх як бы i шмат, але адчування мiтуснi ў горадзе не больш, чым тут, у Мiнску. Гэта мяне вельмi здзiвiла. Яшчэ вельмi шмат веласiпедаў, прычым людзей, якiя аддаюць перавагу роварам, можна ўбачыць з самых розных сацыяльных пласоў — ад бедняка да прафесара.
— Чым табе яшчэ запомнiлiся кiтайцы?
— Кiтайцы вельмi любяць славян i тых, у каго светлыя валасы. Яны могуць проста на вулiцы падысцi i спытаць дазволу з табой сфатаграфавацца. Такiя выпадкi былi i са мной. Паехала я аднойчы ў Пекiн у парк. Стала каля дрэва i папрасiла маю знаёмую: "Сфатаграфуй мяне, калi ласка". I тут адкуль не вазьмiся з'явiлася чалавек сем кiтайцаў. I дрэвы тыя iх зусiм не цiкавiлi — яны фатаграфавалiся са мной.
Яшчэ яны вельмi старанныя. Iдзеш, напрыклад, а сёмай зранку ва ўнiверсiтэт, а па дарозе мiнаеш кампанiю пенсiянераў, якiя ўслых паўтараюць адзiн за адным англiйскiя словы — так яны вучаць гэтую мову: прычым нехта адзiн вядучы, а ўсе астатнiя паўтараюць.
* * *
У Кiтай Каця трапiла як адна з лепшых студэнтаў сваёй групы. I калi раней на спецыяльнасць "кiтайская фiлалогiя" ў Беларускiм дзяржаўным унiверсiтэце набор адбываўся толькi адзiн раз у пяць гадоў, то з мiнулага года вырашана было такi набор зрабiць штогадовым. I сёлета першакурснiкамi сталi 25 маладых беларусаў. Яно i не дзiва: цiкавасць да кiтайскай мовы расце з кожным годам. Адпаведна павялiчваецца i колькасць студэнцкiх абменаў памiж краiнамi. Пра такую практыку нам расказаў прафесар Далянскага полiтэхнiчнага ўнiверсiтэта i па сумяшчальнiцтве выкладчык кiтайскай мовы на фiлфаку БДУ, Цзян Цюнь:
Сёння на фiлфаку, i ўвогуле ў БДУ тых студэнтаў, якiя вывучаюць кiтайскую мову — ужо больш за сто чалавек. Навучэнцы падзелены на дзве часткi: першая частка — гэта студэнты з фiлалагiчнага факультэта, а другая частка — гэта студэнты з факультэта мiжнародных адносiнаў. Нядаўна быў створаны Рэспублiканскi Iнстытут iмя Канфуцыя. Створаны ён два гады таму ў Мiнску пры БДУ i на сёння працуе вельмi актыўна i даволi плённа. Акрамя шматлiкiх мерапрыемстваў, там арганiзоўваюцца i розныя курсы кiтайскай мовы: для пачаткоўцаў, для дзяцей, для дарослых i нават асобна для бiзнэсменаў.
— А як вы лiчыце, што прымушае беларускiх студэнтаў выбiраць менавiта кiтайскую мову?
— Перш-наперш, таму што яны лiчаць гэта перспектыўнай прафесiяй. Сёння ў Кiтаi актыўна развiваецца не толькi эканомiка, але i мiжнародныя адносiны, у прыватнасцi, з Беларуссю. Кажучы шчыра, раней — у былыя часы, для беларускiх студэнтаў гэта было проста цiкава, але зараз ужо iншае: iм не проста цiкава, iм гэта патрэбна, гэта ўжо неабходнасць, бо многiя бацькi студэнтаў, iх сваякi цi знаёмыя — ужо былi ў Кiтаi. I iм спадабалася, яны лiчаць, што наладзiць сувязi з такой вялiкай краiнай — гэта вельмi выгадна.
— А як на сёння з забеспячэннем вучэбнай лiтаратурай па вывучэннi кiтайскай мовы?
— I кiтайскi ўрад, i Мiнiстэрства адукацыi забяспечваюць нас падручнiкамi як гуманiтарнай дапамогай. Акрамя гэтага, мы самi складаем дапаможнiкi па праграме Беларускага дзяржаўнага ўнiверсiтэта (да прыкладу, распрацавалi ўжо ўводзiны ў кiтайскую культуру, кiтайскую лiтаратуру, фанетыку, граматыку, лексiку i нават методыку выкладання кiтайскай мовы).
— Напэўна, вам даводзiлася мець стасункi са студэнтамi розных нацыянальнасцяў. Што можаце сказаць пра беларусаў, як iм даецца мова i фанетыка ў прыватнасцi?
— Усе кажуць, што кiтайская мова — гэта складана. Насамрэч, не. I для беларусаў — гэта не так. Напрыклад, тая ж Каця Лямешка. Яна здала тэст на атрыманне сертыфiкату i паказала веды на восьмы ўзровень (усяго дванаццаць. — Аўт.). Па нашай методыцы навучання — гэта вельмi добра. За той год, якi яна пабыла ў Кiтаi — гэта проста выдатна, гэта вельмi высокi ўзровень. Нельга сказаць, што iншаземцы — еўрапейцы ў прыватнасцi — не валодаюць кiтайскай мовай. Я так не лiчу.
Iлья ЛАПАТО. 
