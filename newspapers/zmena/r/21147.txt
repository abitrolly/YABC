Спрашчэнне тэстаў пагражае ЦТ дыскрэдытацыяй
Не паспелi яшчэ ўлегчыся страсцi пасля завяршэння папярэдняй прыёмнай кампанii, як распачалася падрыхтоўка да новай. Мiж iншым, у Рэспублiканскiм iнстытуце кантролю ведаў гэта работа ўвогуле нi на дзень не спыняецца.
— Абнаўленне базы даных тэставых заданняў вядзецца ў нас пастаянна, таму што на ўсiх трох раўндах рэпетыцыйнага тэсцiравання i на цэнтралiзаваным тэсцiраваннi прапануюцца заданнi, якiя яшчэ нiколi не выкарыстоўвалiся. Вопыт расiян сведчыць, што калi паўтараць заданнi нават праз пяць гадоў, услед за гэтым абавязкова з'явяцца "рашэбнiкi", — тлумачыць дырэктар iнстытута Мiкалай Фяськоў. — Спецыфiкацыя тэстаў для ЦТ 2009 года яшчэ не зацверджаная, але мяркуем, што нiякiх нечаканасцяў у новых праграмах уступных iспытаў, якiя распрацоўваюцца зараз з улiкам пераходных праграм выпускных штрых-класаў, для нас не будзе, тым больш што ў рабочыя групы па iх стварэннi ўвайшлi i спецыялiсты нашага iнстытута. Увогуле члены нашых аўтарскiх калектываў — гэта сапраўдныя прафесiяналы, людзi, якiя дасканала ведаюць спецыфiку тэставых тэхналогiй i разумеюць рознiцу памiж вынiковай атэстацыяй i задачамi, якiя ставяцца перад цэнтралiзаваным тэсцiраваннем — па ранжыраваннi прэтэндэнтаў на студэнцкi бiлет. Таму пераарыентавацца на школьную 11-годку для iх праблемай не будзе. Але апускаць планку патрабаванняў на будучым цэнтралiзаваным тэсцiраваннi яшчэ нiжэй не мае сэнсу. Мы i так спрасцiлi некаторыя заданнi да немагчымасцi. І калi выпускнiк "не сябруе", скажам, з матэматыкай, то наўрад цi ў яго ўдасца з лёгкасцю праскочыць у кола студэнтаў.
Нагадаем, што многiх абiтурыентаў i iх бацькоў збянтэжылi сёлета даволi нiзкiя вынiкi цэнтралiзаванага тэсцiравання па многiх дысцыплiнах. Мiнiстэрства адукацыi нават вымушана было пайсцi на знiжэнне тэставага бала, якi дазволiў бы абiтурыентам удзельнiчаць у конкурсным адборы: па дзяржаўных мовах ён быў знiжаны да 13 балаў, а па матэматыцы i фiзiцы — увогуле да 8. Нiжняя мяжа разлiчвалася, зыходзячы з 10 працэнтаў самых нiзкiх вынiкаў асобна па кожнай вучэбнай дысцыплiне.
Тут не будзе лiшнiм нагадаць, што i ў Расii вынiкi адзiнага дзяржэкзамену (АДЭ) па матэматыцы аказалiся правальныя. Больш за тое, рэакцыя на катастрофу з матэматычнай падрыхтоўкай расiйскiх школьнiкаў, якую выявiў АДЭ, атрымалася зусiм нечаканая — з усiх бакоў загучалi прапановы ўвогуле адмянiць выпускны экзамен па матэматыцы за курс сярэдняй школы, напэўна, па прынцыпе няма экзамену — няма i праблемы... I сёння расiйскiя матэматыкi спрабуюць рэабiлiтаваць свой прадмет, таму што знiкненне матэматыкi са спiсу дзяржэкзаменаў абавязкова адаб'ецца на знiжэннi статусу гэтай школьнай дысцыплiны. Ёсць прапанова абвясцiць 2010 год у Расii Годам матэматыкi.
— Зразумела, што ўсе страсцi, якiя кiпяць вакол адзiнага дзяржэкзамена ў Расii, не могуць нас не хваляваць, таму што яны тым цi iншым чынам закранаюць i рэпутацыю цэнтралiзаванага тэсцiравання, — дзелiцца сваiмi апасеннямi Мiкалай Фяськоў. — Мала хто разбiраецца, што АДЭ i цэнтралiзаванае тэсцiраванне — гэта дзве прынцыпова розныя сiстэмы. I аб'ядноўваць адначасова вынiковую атэстацыю за курс сярэдняй школы з уступнымi экзаменамi, як гэта зрабiлi расiяне, было ўсё ж такi вялiкай памылкай. Пры правядзеннi вынiковай атэстацыi выкарыстоўваецца нарматыўна крытэрыяльны падыход, скiраваны на выяўленне вучэбных дасягненняў навучэнцаў, а пры цэнтралiзаваным тэсцiраваннi — нарматыўна арыентаваны, заснаваны на статыстычных метадах апрацоўкi вынiкаў. Мы не правяраем ступень засваення школьнай праграмы. Задача абiтурыенцкага тэсцiравання ў тым, каб размеркаваць канкурсантаў па ўзроўнi падрыхтоўкi i суаднесцi iх памiж сабой. Мы выкарыстоўваем 100-бальную шкалу ацэнкi вынiкаў тэсцiравання, таму ўжо забылiся на паўпрахадныя балы, а расiянам, напэўна, хапае пяцiбальнай сiстэмы. Да таго ж пры правядзеннi АДЭ выкарыстоўваецца прынцып "+1 бал да атэстата". Гэта значыць, што для таго, каб атрымаць тройку ў школьны атэстат, можна ўвогуле i не прыступаць да рашэння экзаменацыйных задач.
Хачу звярнуць увагу яшчэ i на тую акалiчнасць, што усялякая ўнiфiкацыя тэставых заданняў па аналогii з вучэбнымi можа прывесцi да дыскрэдытацыi тэставых формаў кантролю, паколькi значна спросцiць такiя заданнi. Пры гэтым дыферэнцыруючая iх здольнасць будзе мiнiмальная, i не дазволiць нам ранжыраваць абiтурыентаў па ўзроўнi iх падрыхтоўкi.
Прызнаюся, што я ўжо стамiўся ад абвiнавачанняў у звышскладанасцi тэстаў. I проста не ведаю, куды далей iх спрашчаць, калi палова абiтурыентаў не даюць правiльныя адказы нават на элементарныя пытаннi. Калi 40 працэнтаў абiтурыентаў не могуць вызначыць плошчу пакоя. Калi сучасная моладзь не ведае слоў "тэлеграма" i "абелiск". А ўсё таму, што чытанне кнiг сёння неактуальнае для маладых людзей. Вельмi важна, каб у педагагiчных тэстах, асаблiва пры конкурсным адборы, суадносiны складаных i простых заданняў адпавядалi магчымаму дыяпазону падрыхтаванасцi абiтурыентаў. Iнакш ацэнкi могуць быць вельмi блiзкiя, што не дазволiць ажыццявiць адбор.
Наяўнасць жа больш складаных заданняў дае магчымасць дыферэнцыяваць найбольш падрыхтаваную групу абiтурыентаў з агульнай колькасцi прэтэндэнтаў на студэнцкi бiлет. Адным словам, нашы тэсты дазваляюць вызначыць месца кожнага канкрэтнага абiтурыента ў агульным рэйтынгу прэтэндэнтаў. Кожны займае ў гэтым рэйтынгу сваю прыступку.
Паводле слоў Мiкалая Фяськова, педагагiчныя тэсты з'яўляюцца на свет у вынiку складанай працэдуры: аналiзу зместу вучэбнай дысцыплiны, канструявання, экспертызы, апрабацыi, карэляцыi i новай апрабацыi. Гэтыя працэдуры патрабуюць прыцягнення спецыялiстаў самай высокай квалiфiкацыi, але ў Беларусi, на жаль, падрыхтоўка спецыялiстаў у галiне педагагiчных вымярэнняў не ажыццяўляецца. Таму кожны новы аўтарскi калектыў праходзiць падрыхтоўку непасрэдна ў працэсе канструявання педагагiчных тэстаў пад кiраўнiцтвам метадыстаў Рэспублiканскага iнстытута кантролю ведаў. Яны вучацца фармуляваць заданнi i рыхтаваць як адказы, так i дыстрактары. Закрытыя заданнi вобласцi А могуць мець 4-5 варыянтаў адказаў, з якiх правiльным можа быць толькi адзiн цi некалькiх правiльных адказаў (на тэсцiраваннi па рускай i беларускай мовах). Узровень цяжкасцi заданняў i абмежаванне ў часе на выкананне тэста вызначаюцца такiм чынам, каб абiтурыент з сярэднестатыстычным узроўнем падрыхтоўкi паспяваў вырашыць не больш за палову з iх. Як правiла, абсалютныя вынiкi ў 100 балаў магчымыя толькi тэарэтычна. Але сёлета было зарэгiстравана 77 максiмальных вынiкаў (у папярэднiм — 18). Найбольшая колькасць — на ЦТ па матэматыцы (55 чалавек). А аднаму мiнскаму школьнiку нават двойчы ўдалося патрапiць у 100 балаў.
Нават нязначны збой на любым з этапаў падрыхтоўкi педагагiчных тэстаў можа прывесцi да прафанацыi новай формы выпрабаванняў. Вось чаму ў Рэспублiканскiм iнстытуце кантролю ведаў вельмi даражаць сваiмi аўтарскiмi калектывамi.
— Але не падумайце толькi, што мы iдэалiзуем тэставыя тэхналогii, — падкрэслiў Мiкалай Фяськоў. — Iдэальных сiстэм увогуле не iснуе. З задачай па адборы абiтурыентаў ЦТ спраўляецца, напэўна, у найбольшай ступенi. Па-першае, тэставыя тэхналогii — эканамiчна выгадныя i найбольш аператыўныя як пры правядзеннi выпрабаванняў, так i пры апрацоўцы вынiкаў. А, па-другое, з'яўляюцца галоўным гарантам непрадузятасцi i празрыстасцi прыёмнай кампанii для абiтурыентаў i iх бацькоў. Але на выхадзе са школы тэсцiраванне сябе не апраўдвае хоць бы таму, што ў гэтым выпадку мы рызыкуем увесь вучэбны працэс пераўтварыць у "муштру" на выкананне тэстаў. Больш за тое, я разумею тых рэктараў, якiя лiчаць, што хоць бы адзiн уступны экзамен трэба праводзiць непасрэдна ў ВНУ. Аднак падчас пiсьмовага экзамену ў членаў прыёмнай камiсii ўсё роўна не атрымаецца ўбачыць свайго будучага студэнта, ацанiць яго здольнасцi лагiчна разважаць i разгледзець у iм нейкую iскрынку. А вусны экзамен заўсёды ўтрымлiвае элемент суб'ектывiзму.
Мiкалай Фяськоў нагадаў, што напрыканцы кастрычнiка ў Беларусi стартуе першы этап рэпетыцыйнага тэсцiравання. I трэба скарыстацца магчымасцю адрэпецiраваць свой будучы экзамен, таму што толькi глыбокiх ведаў па прадметах можа аказацца недастаткова, абiтурыенты павiнны быць знаёмыя i з самiм механiзмам удзелу ў працэдуры тэсцiравання. Рэпетыцыйнае тэсцiраванне — гэта свайго роду вучоба i знаёмства з тым, як выглядаюць тэсты, бланкi адказаў, якiя патрабаваннi прад'яўляюцца да iх запаўнення, як правiльна размяркоўваць час пры выкананнi тэста. Гэта вельмi важныя складнiкi паспяховага ўдзелу ў цэнтралiзаваным тэсцiраваннi. Нельга забывацца i на псiхалагiчную падрыхтоўку выпускнiкоў, бо экзамен ёсць экзамен. Адэкватнасць самаацэнкi таксама будзе адыгрываць немалаважную ролю пры паступленнi, таму што калi выдатнiк атрымлiвае на рэпетыцыйным тэсцiраваннi 30 балаў, яго гэты вынiк, зразумела, шакiруе. Але лепш даведацца пра свае "слабыя месцы" загадзя i ўзмацнiць падрыхтоўку ў гэтым накiрунку. У сталiцы Рэспублiканскi iнстытут кантролю ведаў праводзiць рэпетыцыйнае тэсцiраванне для выпускнiкоў мiнскiх школ разам з Камiтэтам па адукацыi Мiнгарвыканкама на базе агульнаадукацыйных устаноў. Але, магчыма, лепш усё ж такi рыхтавацца да будучых iспытаў у аўдыторыях ВНУ, дзе ўладарыць дзелавая атмасфера, i экзамен успрымаецца зусiм iнакш.
Дарэчы, не выключана, што ў 2009 годзе Рэспублiканскi iнстытут кантролю ведаў правядзе эксперымент па ўкараненнi цэнтралiзаванага тэсцiравання пры паступленнi ў сярэднiя спецыяльныя навучальныя ўстановы для выпускнiкоў базавай школы. А яшчэ праз год — ЦТ там канчаткова "прапiшацца"...
Надзея НIКАЛАЕВА. 

