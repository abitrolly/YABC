«Голас Радзімы», №.33 (3105), чацвер, 28 жніўня, 2008
Гісторыя горада – у фарбах мастака У Міністэрстве замежных спраў праходзіць выстава Уладзіміра Шаркова.
Як адзначыў на вернісажы намеснік міністра замежных спраў Беларусі Віктар Гайсёнак, творчасць гэтага мастака адлюстроўвае гісторыю развіцця Мінска. На карцінах Уладзіміра Шаркова зафіксаваны як гістарычныя моманты, так і сучасны горад. У экспазыцыі прадстаўлена 16 карцін, на якіх бачны этапы развіцця грамадскага транспарту Мінска.
Выбар тэмы не выпадковы: у наступным годзе спаўняецца 80 гадоў беларускаму трамваю. Частка карцін выканана ў тэхніцы класічнай каляровай аўталітаграфіі, а серыя “Міражы Нямігі” — гэта гуаш і акварэлі.
Член Беларускага саюза мастакоў Уладзімір Шаркоў у Мінску нарадзіўся і вырас. Амаль 20 гадоў удзельнічае ў рэспубліканскіх і замежных выставах, многія працы майстра знаходзяцца ў беларускіх пасольствах за мяжой.
Ганна Васілеўская 

