«Голас Радзімы», №.33 (3105), чацвер, 28 жніўня, 2008
Рэха даўняй вайны
Выстава “Рускі батальны лубок Першай сусветнай вайны” дэманструецца ў філіяле Нацыянальнага музея гісторыі і культуры Беларусі “Дом-музей I з'езда РСДРП”.
Як вядома, Першая сусветная вайна знішчыла ўсходнееўрапейскія імперыі — Асманскую, Аўстра-Венгерскую, Расійскую, на рэштках якіх у розны час з'явіліся новыя дзяржавы. Фронт некалі падзяліў Беларусь на дзве часткі: заходнюю і ўсходнюю. Вайна пакалечыла лёсы людзей, а яе падзеі па розных прычынах былі забытыя, як і воінскія пахаванні бакоў.
У пачатку XX стагоддзя пад уплывам культуры мадэрну пашырылася мода на народную творчасць, а з пачаткам ваенных дзеянняў на франтах Першай сусветнай вайны лубок стаў адным з галоўных сродкаў агітацыі. Лубочныя малюнкі былі вельмі папулярныя ў той час. Яны прыцягвалі ўвагу простасцю формы і зместу, а лубочны батальны плакат абуджаў у грамадзян пачуццё патрыятызму. Сотні друкарняў па ўсёй Расіі прыступілі да вырабу лубкоў. Іх малявалі не толькі невядомыя мастакі-аматары, але і прафесійныя майстры — Георгій Нарбут, Дзмітрый Моар, Казімір Малевіч, Давід Бурлюк і іншыя.
На выставе, якая сфарміравана з фондавых калекцый Нацыянальнага музея гісторыі і культуры Беларусі, прадстаўлена серыя “Вялікая еўрапейская вайна” — 22 лубочныя плакаты і 15 паштовак інфармацыйнай і сатырычнай тэматыкі. Тут таксама можна ўбачыць элементы воінскага абмундзіравання вытворчасці Расіі, Аўстра-Венгрыі і Германіі. 

