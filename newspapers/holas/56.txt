«Голас Радзімы», №.28 (3100), чацвер, 31 ліпеня, 2008
Пра спадчыну — сумесны клопат Беларускія і польскія спецыялісты плануюць падрыхтаваць дасье “Фартыфікацыйныя збудаванні Брэсцкай крэпасці”.
Дасье будзе прадстаўлена на разгляд экспертаў ЮНЕСКА для ўключэння аб'ектаў у Спіс сусветнай спадчыны ЮНЕСКА. Намеснік начальніка ўпраўлення па ахове гісторыка-культурнай спадчыны і рэстаўрацыі Міністэрства культуры Беларусі Ігар Чарняўскі ўдакладніў, што сумесныя творчыя калектывы могуць быць створаны ў 2008-2010 гадах. Вопыт паспяховага беларуска-польскага супрацоўніцтва ўжо ёсць. Гэта, у прыватнасці, сумесная падрыхтоўка дасье “Архітэктурна-культурны комплекс рэзідэнцыі роду Радзівілаў у Нясвіжы” і “Аўгустоўскі канал — твор чалавека і прыроды”. Польскія спецыялісты і ў далейшым маюць намер працягваць работы па рэстаўрацыі помнікаў архітэктуры і мастацтва Беларусі. У ліку аб'ектаў — касцёлы Божага Цела ў Нясвіжы (абследаванне сістэмы крокваў, даху, крыпты, пахавальных саркафагаў), св. Францішка Ксаверыя (фарны) у Гродне (рэстаўрацыя галоўнага алтара), Яна Хрысціцеля ў мястэчку Гальшаны Ашмянскага раёна (рэстаўрацыя фрэскавай размалёўкі ў апсідзе).
Перспектыўнымі бачацца і кантакты паміж Нацыянальным музеем гісторыі і культуры Беларусі і польскімі музеямі. Яны будуць садзейнічаць супрацоўніцтву ў сферы аховы, рэстаўрацыі і даступнасці музейных збораў і калекцый, якія складаюць сумесную культурную спадчыну. Польскі бок не выключае магчымасці стажыровак для беларускіх спецыялістаў на базе польскіх музеяў.
Жанна Кожух 

