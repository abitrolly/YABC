«Голас Радзімы», №.33 (3105), чацвер, 28 жніўня, 2008
Віртуальныя выставы набываюць папулярнасць Нацыянальны мастацкі музей можна наведаць па Інтэрнэту.
Поўную віртуальную экскурсію па залах Нацыянальнага мастацкага музея можна будзе здзейсніць у наступным годзе. Загадчыца сектара мультымедыйных тэхналогій музея Паліна Яніцкая паведаміла, што дыск з аповедам аб гісторыі музея, прагулкай па ім, дэманстрацыяй экспазіцыі будзе падрыхтаваны да юбілею музея, якому ў студзені спаўняецца 70 гадоў.
А цяпер на Інтэрнэт-сайце партала можна паглядзець выставы твораў з асноўнай экспазіцыі і з фондаў музея. У іх ліку работы Мікалая Ге, Генрыка Семірадскага, Натана Воранава, Аляксея Саўрасава, Васілія Трапініна і іншых. Нядаўна спіс Інтэрнэт-выстаў папоўніла новая — “Партрэты з Нясвіжскай галерэі Радзівілаў”.
Арганізацыя такіх выстаў дазваляе пазнаёміць наведвальнікаў з вялікай колькасцю работ. Напрыклад, у музеі экспануецца некалькі карцін Міхаіла Несцерава, у той час як на Інтэрнэт-сайце прадстаўлены ўсе творы з калекцыі музея гэтага майстра.
Віртуальныя выставы даюць магчымасць пабываць у беларускім музеі жыхарам розных краін. Як расказала Паліна Яніцкая, яго гасцямі часцей за ўсё становяцца наведвальнікі з Расіі, Польшчы, Амерыкі, Канады, Ізраіля, і, вядома, з Беларусі.
А да 70-годдзя музея ўжо рыхтуецца віртуальная выстава Аляксандра Галавіна. Акрамя таго, да гэтай даты плануецца адкрыць выставу “Выратаваныя каштоўнасці”, дзе будуць прадстаўлены палотны, скульптуры, іконы і іншыя творы мастацтва.
Лідзія Кажамякіна 

