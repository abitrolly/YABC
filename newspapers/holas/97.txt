«Голас Радзімы», №.31 (3103), чацвер, 21 жніўня, 2008
Guten Tag! Добры дзень! Тыдзень Германіі пройдзе ў Беларусі восенню.
Ужо ў пяты раз пасольства Федэратыўнай Рэспублікі Германіі ў Рэспубліцы Беларусь сумесна з партнёрамі арганізуе падобнае культурнае мерапрыемства. Як расказалі ў пасольстве, мінчане і госці сталіцы змогуць прыняць удзел у канферэнцыях, семінарах, а таксама шматлікіх музычных, літаратурных, кінематаграфічных сустрэчах і нават кулінарных шоу.
Плануецца, што тыдзень стартуе 25 верасня кангрэсам выкладчыкаў нямецкай мовы і германістаў у Мінскам дзяржаўным лінгвістычным універсітэце. А ў Беларускім дзяржаўным універсітэце правядуць Дзень Германіі.
Свята нямецкай мовы працягнецца ў сталічным Доме дружбы, дзе ў гасцей будзе яшчэ адна магчымасць пазнаёміцца з германскай культурай і літаратурай. А ў сталічных кінатэатрах “Цэнтральны” і “Перамога” пройдзе сапраўдны кінамарафон з паказам лепшых работ нямецкіх рэжысёраў.
Цікавымі абяцаюць быць і літаратурныя чытанні. Прыхільнікі нямецкага музычнага мастацтва змогуць атрымаць асалоду ад арганнай музыкі на канцэрце ў мінскім Архікафедральным саборы імя Найсвяцейшай Дзевы Марыі. У праграме Тыдня Германіі запланавана таксама знаёмства з нямецкай кухняй.
Аліна Грышкевіч 

