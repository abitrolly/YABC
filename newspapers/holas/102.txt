«Голас Радзімы», №.4 (3076), чацвер, 31 студзеня, 2008
Пачатак пакладзены
Сёлета пабачыць свет Збор твораў Вінцэнта Дуніна-Марцінкевіча ў двух тамах. Пра адметнасці выдання расказвае галоўны рэдактар выдавецтва “Мастацкая літаратура” Віктар Праўдзін.
— Першы том Збору вось-вось будзе, ягоная прэзентацыя пройдзе ў Нацыянальнай бібліятэцы ў юбілейныя дні. У кнізе два раздзелы: “Драматычныя творы” і “Вершаваныя аповесці і апавяданні”.
Увайшлі ў першы том славутыя камедыі “Ідылія”, “Залёты”, несмяротная “Пінская шляхта”, а таксама паэмы “Вечарніцы”, “Гапон” і іншыя. Прычым творы пададзены на трох мовах — беларускай, польскай і “пінчуцкай” (так называюць мову пісьменніка, бо пры напісанні “Пінскай шляхты” аўтар карыстаўся пінскім дыялектам). Гэта будзе акадэмічнае выданне: кожны, хто цікавіцца творчасцю Дуніна-Марцінкевіча, зможа цяпер пачытаць яго камедыі і апавяданні не толькі ў перакладах, але і ў арыгінале.
Варта адзначыць, што збор твораў пісьменніка прыгожа, з густам аздоблены. Тут — і фотаздымкі, якія захаваліся, і партрэты аўтара розных часоў, і малюнкі мясцін — на Бабруйшчыне, Валожыншчыне, у Вільні, Мінску, Пецярбургу, — дзе жыў і любіў бываць Дунін-Марцінкевіч. Ёсць, вядома, і малюнак яго сядзібы ў Люцынцы, дзе творца пражыў 44 гады. Цікавая кніга і тым, што да твораў даецца шмат тлумачэнняў.
Каментарыі да твораў зрабіў галоўны складальнік Збору, даследчык творчасці Дуніна-Марцінкевіча Язэп Янушкевіч.
— Ён шмат працуе ў архівах, часта — у варшаўскіх і кракаўскіх. Многае ў тэкстах пісьменніка без тлумачэнняў сучасны чытач не зразумее.
Дарэчы, навуковец Язэп Янушкевіч займаецца не толькі запаўненнем “белых плямаў” у біяграфіі пісьменніка, ён выступае і за тое, каб аднавіць нарэшце ў Люцынцы былую сядзібу Дуніна-Марцінкевіча, зрабіць там музей, усталяваць помнік пачынальніку новай беларускай літаратуры ў Мінску. Важнай справай лічыць выданне “Пінскай шляхты” на розных мовах: тым самым навуковец хоча працягнуць традыцыю шматмоўнага выдання пад адной вокладкай лепшых помнікаў літаратуры. Так адбылося, напрыклад, з паэмай Адама Міцкевіча «Пан Тадэвуш» (1998) і паэмай Якуба Коласа «Новая зямля» (2002).
Завершаны першы том, а ў “Мастацкай літаратуры” поўным ходам ідзе праца над другім. Яго выданне запланавана таксама на гэты год. Акрамя вершаў і апавяданняў, рыхтуюцца да друку публіцыстычныя творы пісьменніка, пераклады, перапіска з сябрамі-пісьменнікамі.
— Магчыма, выпусцім аўдыёдыск з творамі Дуніна-Марцінкевіча. Аўдыёдыскі — добрыя дапаможнікі для навучэнцаў, бо яны яшчэ і аздабляюцца фота-здымкамі, малюнкамі.
Ёсць у выдавецтва і яшчэ адна навінка: падрыхтаваны да друку жыццяпіс пісьменніка ў малюнках. Кніга “Вінцэнт Дунін-Марцінкевіч” выйдзе ў серыі “Славутыя імёны” і будзе прызначацца дзецям: матэрыял у ёй пададзены проста і вобразна. Цяпер пра творчы шлях пісьменніка змогуць даведацца нават дашкаляты.
Кацярына Немагай 

