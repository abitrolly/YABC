«Голас Радзімы», №.1 (3073), пятніца, 11 студзеня, 2008
Археолагі зрабілі выснову
Пасяленне людзей на месцы Полацкага гарадзішча існавала ў VII стагоддзі да нашай эры. Такія вывады зроблены на аснове радыевугляроднага аналізу глебы і артэфактаў, знойдзеных падчас раскопак у мінулым годзе ў старажытным горадзе.
Аналіз, праведзены ў Інстытуце геахіміі і геафізікі Нацыянальнай акадэміі навук Беларусі, пацвердзіў здагадку вучоных аб тым, што яшчэ задоўга да 862 года — агульнапрынятай даты заснавання Полацка — гэта месца было актыўна заселена і асвоена людзьмі.
Па версіі кіраўніка раскопак, загадчыка кафедры айчыннай і агульнай гісторыі Полацкага дзяржаўнага універсітэта, дацэнта Дзяніса Дука, аж да IV стагоддзя нашай эры тут жылі балты. Потым на змену ім прыйшлі славянскія плямёны. Гэта пацвярджаюць і рэчавыя знаходкі — фрагменты керамікі. Падчас летніх раскопак у цэнтры Полацка на месцы, якое завецца Рагвалодава (Полацкае) гарадзішча, было знойдзена мноства прадметаў. У бліжэйшы час радыевугляродны аналіз пройдуць і яны, што дасць магчымасць вучоным больш дэталёва апісаць гісторыю старажытнага горада.
Дарэчы, у комплекснай праграме развіцця Полацка прадугледжана з 2008 года арганізаваць работу пастаяннай археалагічнай экспедыцыі па вывучэнні Полацкай зямлі. Раней археолагі вывучалі толькі асобныя гістарычныя пункты і аб'екты Полацка. А пры сістэмным падыходзе, як спадзяюцца спецыялісты, будзе зроблена нямала новых адкрыццяў.
Ганна Бандарчук 

