«Голас Радзімы», №.4 (3076), чацвер, 31 студзеня, 2008
Песні нашых бацькоў ІІІ Міжнародны фестываль “Фальклор без межаў” прайшоў у Іванаўскім раёне.
У форуме прымалі ўдзел дванаццаць творчых калектываў з розных рэгіёнаў Беларусі, а таксама Польшчы і Украіны. Прайшлі два канцэрты — у Тышковіцкім Доме культуры і Цэнтры культуры і народных традыцый у Іванаве. Гледачы ўбачылі два калядныя абрады — беларускі і ўкраінскі, народныя песні і танцы тых краін, а таксама фольк-мадэрн.
Арганізатарамі мерапрыемства выступілі Іванаўскі раённы Цэнтр культуры і народных традыцый, а таксама мясцовае сельгаспрадпрыемства імя Паліўкі. Фальклорны форум, які стаў ужо традыцыйным, дапамагае развіццю народнай творчасці, пашырае і замацоўвае міжнародныя культурныя сувязі.
Як адзначыла дырэктар раённага Цэнтра культуры і народных традыцый Людміла Каспяровіч, інтарэс да фестывалю “Фальклор без межаў” узрастае з кожным годам. Яго канцэрты збіраюць гледачоў з усіх рэгіёнаў Беларусі. 

