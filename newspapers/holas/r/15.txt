«Голас Радзімы», №.25 (3097), чацвер, 3 лiпеня, 2008
Абараняць Айчыну — святая справа Ваенна-патрыятычны спартыўны злёт праваслаўнай моладзі, прысвечаны 90-годдзю пагранічных войск і 400-годдзю з часу смерці князя Канстанціна Астрожскага прайшоў у Смаргонскім пагранічным атрадзе.
Гэта было сумеснае мерапрыемства Беларускай праваслаўнай царквы і Дзяржаўнага пагранічнага камітэта. Прыехалі 11 каманд праваслаўнай моладзі ад усіх епархій Беларусі, святары, адказныя за ўзаемадзеянне з Узброенымі сіламі епархіяльных упраўленняў, ваеннаслужачыя Смаргонскага пагранічнага атрада. Удзельнікі злёту наведалі месцы баёў Першай сусветнай вайны, пабывалі на пагранічнай заставе “Лынтупы” і ў камендатуры “Гудагай”, дзе азнаёміліся з умовамі службы і побыту вайскоўцаў.
У праграме злёту былі спаборніцтвы па медыцынскай і турысцкай падрыхтоўцы, а таксама спартыўнае шматбор'е. Завяршыўся злёт 22 чэрвеня. У гэты дзень у храме Архістратыга Міхаіла Смаргонскага пагранатрада епіскап Лідскі і Навагрудскі Гурый адслужыў літургію ў памяць пра гераічны подзвіг пагранічнікаў, якія ў 1941 годзе прымалі ўдзел у першых баях на мяжы. 

