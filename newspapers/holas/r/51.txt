«Голас Радзімы», №.28 (3100), чацвер, 31 ліпеня, 2008
Сіла сталі Беларускі металургічны завод выйграў тэндар на пастаўку сваёй прадукцыі для будаўніцтва тунэля паміж Аўстрыяй і Італіяй.
Генеральны дырэктар вытворчага аб'яднання “Беларускі металургічны завод” Мікалай Андрыянаў удакладніў, што БМЗ на тэндары прадстаўляла сумеснае прадпрыемства ў Аўстрыі. Даўжыня тунэля складзе 57 кіламетраў, кошт гэтага праекта — 17 мільярдаў еўра. “Будаўніцтва яшчэ не пачалося, але мы ўжо маем першы заказ”, — удакладніў Міхаіл Андрыянаў.
Стальная фібра вытворчасці БМЗ пойдзе для арміравання сцен і скляпенняў тунэля. Мікалай Андрыянаў расказаў, што завод цяпер стварае цэх па вытворчасці фібры — арміруючай дабаўкі ў бетон. З ёю атрымліваецца новы матэрыял, больш трывалы, чым звычайны бетон. Фібра выкарыстоўваецца пры будаўніцтве дарог, тунэляў, узлётна-пасадачных палос на аэрадромах.
Аляксандра Святлова 

