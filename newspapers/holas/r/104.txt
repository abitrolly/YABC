«Голас Радзімы», №.31 (3103), чацвер, 21 жніўня, 2008
Прастора для творчасці Працэс стварэння твораў у выяўленчым, танцавальным і тэатральным жанрах спасцігалі ўдзельнікі міжнароднай дзіцячай летняй школы мастацтваў пры Музеі Марка Шагала, якая працавала ў Віцебску.
Дырэктар музея Людміла Хмяльніцкая паведаміла, што вучнямі школы сталі амаль 30 маладых талентаў 14-16 гадоў з Віцебска, Гомеля, Нінбурга (Германія) і Даўгаўпілса (Латвія). За 5 дзён яны прайшлі напружаную навучальную праграму з майстар-класаў харэографаў і акцёраў-лялечнікаў.
Сёлета ў школе прыярытэтнай была работа з лялечным тэатрам, а партнёрам стаў Беларускі тэатр “Лялька” (Віцебск). Юныя творцы пераканаліся, што візуальны вобраз можна стварыць не толькі фарбамі ці алоўкам на палатне, але і ў прасторы. І гэта пад сілу харэографу або акцёру лялечнага тэатра. Удзельнікі школы працавалі з харэографамі, убачылі закуліссе тэатра “Лялька”. Завяршальным акордам пяціднеўкі стаў перфоманс у садзе Дома-музея Марка Шагала, дзе вучні прадставілі свае творы — новыя лялькі.
Сяргей Кочатаў 

