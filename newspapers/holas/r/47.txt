«Голас Радзімы», №.28 (3100), чацвер, 31 ліпеня, 2008
На карысць суседзям Аднаўленне работы міжурадавай беларуска-польскай камісіі надасць новы імпульс развіццю прыгранічных кантактаў.
Такую думку выказаў Надзвычайны і Паўнамоцны Пасол Беларусі ў Польшчы Павел Латушка. Ён прымаў удзел у 7-м пасяджэнні беларуска-польскай міжурадавай каардынацыйнай камісіі па справах трансгранічнага супрацоўніцтва, якое прайшло ў Брэсце.
Гэтая міжурадавая камісія садзейнічае развіццю эканамічных, культурных, міжасабовых, гуманітарных кантактаў паміж прыгранічнымі рэгіёнамі Беларусі і Польшчы. І той факт, што пасля трохгадовага перапынку камісія пачынае зноў працаваць, безумоўна, усім на карысць, падкрэсліў Павел Латушка.
На працягу двух дзён у Брэсце быў абмеркаваны шырокі спектр пытанняў, звязаных з функцыянаваннем дзяржаўнай граніцы, развіццём інфраструктуры дзеючых пунктаў пропуску, магчымасцю адкрыцця новых пагранічных пераходаў, паляпшэннем узаемадзеяння пагранічных і мытных службаў дзвюх краін.
Асобны блок пытанняў датычыўся праблем экалагічнага, прыродаахоўнага характару, паляпшэння ўмоў узаемных паездак жыхароў прыгранічных рэгіёнаў.
Вольга Кабякова 

