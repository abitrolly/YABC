«Голас Радзімы», №.31 (3103), чацвер, 21 жніўня, 2008
Ключы да лепшага разумення Ён быў у складзе афіцыйнай дэлегацыі на Днях культуры Беларусі, якія прайшлі ў Кітаі напярэдадні Алімпіяды. Што кранула мастака? Я папрасіў Валерыя Шкарубу расказаць пра гэта, так бы мовіць, у алімпійскім фармаце: намаляваць пяць кольцаў-уражанняў.
Марыва
— Быў у Кітаі ўжо другі раз (першы – сем гадоў таму), і заўважыў: сам стан паветра там не такі, як у нас. Яркага сонца практычна не бывае. Пэўна, таму, што вільготнасць вялікая, ды яшчэ смог, хоць кітайцы, кажуць, значна зменшылі яго да Алімпіяды. Сонца ў Пекіне цяжка ўбачыць праз марыва. І над Вялікай кітайскай сцяною яно мутнае-мутнае. Складваецца ўражанне, што ўвесь Кітай у марыве. У любое надвор'е. Гэта, дарэчы, і стварае вобраз Паднябеснай. Там жа, скажам, і ў выяўленчым мастацтве шмат прасторы, паветра. І кітайская паэзія, якую я вельмі люблю, уся з лёгкімі паўтанамі, шматзначнасцямі. Мне падаецца, існуе глыбінная сувязь паміж прыродай і творчасцю кітайскіх мастакоў, музыкантаў, паэтаў. Пабачыўшы рэальныя пейзажы на свае вочы, пачынаеш лепш адчуваць культуру народа, яго сутнасць.
Дарэчы, і ў беларускіх краявідах таксама нямала туманоў, марыва, асабліва пры лясах, азёрах, балотах… А ўсё гэта, даўно вядома, уплывае на характары людзей і, урэшце, на іх ментальнасць.
Вопыт веларыкшы
У калясцы веларыкшы я адчуваў сябе не вельмі ўтульна. Думалася: што я, хворы які ці, крый Божа, бязногі? І мяне пасадзілі аднаго, а іншых членаў беларускай дэлегацыі – па двое. За што ж, думаю, павага такая? Кітайцы ўсміхаюцца, патлумачылі: вялікі надта, везці цяжка. Дык я трохі праехаў, папрасіў веларыкшу спыніцца і памяняўся з ім месцамі. Вёз яго, педалі круціў, але нядоўга. Бо не ведаў, як тармазіць…
Ля Вялікай кітайскай сцяны
Яе кавалак, кіламетры 3-4 з былых амаль 6 тысяч, рэстаўравалі і паказваюць турыстам. Кіламетраў за 80 ад Пекіна. Прыгожа, з падсветкай усё, але гэты, як кажуць, навабуд асаблівых эмоцый у мяне не абудзіў, як і ў першы раз: там няма духу гісторыі. А грандыёзная аўтэнтычная сцяна так разбурылася, што па ёй хадзіць небяспечна. Мне асабіста больш падабаецца пейзаж вакол сцяны: горы, кручы… Я на гэта больш глядзеў. І прытым ён вельмі зменлівы, як на моры. Гадзіны за паўтары, што мы былі там, некалькі разоў перамяніўся. Ну а сцяна – яна і ёсць сцяна: нежывая.
Жывапіс? Ёсць усё!
Паглядзеў вялізную выставу сучаснага кітайскага жывапісу, зробленую ў Пекіне да Алімпіяды. Сябры-мастакі, і не толькі яны, пытаюць: што за жывапіс у Кітаі? Не заўсёды ведаю, як адказаць. Памятаеце, раней жарт такі быў: маўляў, у Грэцыі ўсё ёсць. Так і ў Кітаі, калі казаць пра жывапіс. На выставе толькі некаторыя работы на спартыўную тэму, а так сабрана, мусіць, усё лепшае са зробленага за апошнія гадоў пяць. І там такая разнастайнасць! Прадстаўлены ўсе віды і жанры мастацтва, усе цячэнні і напрамкі. Ад абстрактнага да рэалістычнага і натуралістычнага. І поп-арт, і імпрэсіянізм, і стыль традыцыйнага китайскага жывапісу… Ёсць працы ў амерыканскім стылі, абсалютна сучасным, ёсць падобныя на рускі жывапіс. Дарэчы, многа кітайцаў вучылася ў СССР, рускія мастакі выкладалі ў Кітаі, я нават часам пазнаваў на карцінах почырк такіх мэтраў савецкага жывапісу, як Мыльнікаў ці Маісеенка.
Калі ў нас была гутарка з міністрам культуры Кітая Цай У, ён запытаў у мяне пра тэндэнцыі ў беларускім жывапісе. Я расказаў і пацікавіўся яго мастацкімі прыхільнасцямі. Цай У адказаў прыкладна так: ён асабіста любіць рэалістычнае мастацтва, але як міністр культуры Кітая абавязаны і прымаць, і ўспрымаць, і падтрымліваць усе напрамкі мастацтва. Мудрая пазіцыя, на мой погляд.
Здаровая нацыя
Паўсюль я бачыў добрыя, прыветныя твары, усмешкі. Праўда, незразумела было, пра што кітайцы пры гэтым думаюць. Спадабалася, які знешні выгляд у кітайцаў. Яны даволі сціпла апранутыя, няма ў адзенні анічога лішняга. Усе падцягнутыя. Здаровая нацыя відаць і па тым, што ідзеш вечарам – і бачыш у парках, на газонах пад дрэвамі заняткі па ушу. Моладзь на вуліцах спартыўна выглядае. Веласіпедаў у Пекіне бачыў няшмат – у асноўным ездзяць аўтамабілі. Уразілі і паэты, якія пішуць – іерогліфамі, вядома ж – вершы ў парках. І чым? Вадой на асфальце! Доўгім такім пэндзлем. Вада, вядома ж, хутка выпарваецца. І такое адчуванне было, што паэту ўсё роўна, чытае яго хто альбо не: ён настолькі захоплены працэсам. Такога мастацтва я нідзе дагэтуль не сустракаў.
Іван Ждановіч
Фотаздымкі з кітайскага альбома Валерыя Шкарубы 

