«Голас Радзімы», №.32 (3104), чацвер, 28 жніўня, 2008
Соль зямлі Амерыканскія бізнесмены высока ацэньваюць якасць прадукцыі Беларускай калійнай кампаніі.
Аб гэтым было заяўлена ў ходзе наведвання дэлегацыяй амерыканскіх фермераў і імпарцёраў угнаенняў вытворчага аб'яднання “Беларуськалій”. Прадстаўнікі амерыканскіх кампаній сустрэліся з генеральным дырэктарам аб'яднання Андрэем Башурам, пабывалі ў шахтах прадпрыемства, дзе азнаёміліся з вытворчым працэсам.
“Нас вельмі ўразіў працэс здабычы руды і праца шахцёраў. Тут адразу разумееш усю эканоміку гэтай справы, — адзначыў у інтэрв'ю журналістам пасля наведання салігорскага прадпрыемства амерыканскі фермер Біл Сэндэдж. — Мы закупляем вялікую колькасць калійных угнаенняў для сваёй фермерскай гаспадаркі і вельмі задаволены якасцю прадукцыі, якую пастаўляе БКК”. Разам з тым, паводле слоў замежнага госця, цяпер назіраецца дэфіцыт калійных угнаенняў на рынку. Іншыя прадстаўнікі амерыканскай дэлегацыі таксама канстатавалі растучую патрэбнасць у калійных угнаеннях у свеце, у тым ліку на амерыканскім рынку.
“Беларуськалій” экспартуе калійныя ўгнаенні ў ЗША з 1995 года — аб'ём паставак складаў тады каля 300 тысяч тон у год. Цяпер жа Беларуская калійная кампанія штогод пастаўляе ў ЗША 500-700 тысяч тон калійных угнаенняў, а сёлета плануецца павялічыць пастаўкі да 800 тысяч тон.
Марыя Ануфрыева 

