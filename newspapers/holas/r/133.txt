«Голас Радзімы», №.4 (3076), чацвер, 31 студзеня, 2008
Экспанаты стануць даступнымі У сталіцы Літвы падпісаны дагавор аб супрацоўніцтве паміж Беларускім дзяржаўным літаратурным музеем Янкі Купалы і вільнюскім Літаратурным музеем Аляксандра Пушкіна.
“Гэта пагадненне дае магчымасць літоўскаму музею карыстацца фондамі беларускага музея, а беларусам — нашымі, — растлумачыла дырэктар вільнюскага музея Аляксандра Пушкіна Таццяна Міхнёва. — У пагадненні прадугледжаны абмен экскурсіямі, выставамі, экспазіцыямі, доступ да музейных матэрыялаў, адукацыйных праграм. У нас захоўваюцца экспанаты, звязаныя з жыццём Янкі Купалы ў Літве, ёсць камплекты выданняў “Наша Ніва” і “Наша доля”, якія выпускаліся ў Вільнюсе на беларускай мове. Захоўваем і частку экспазіцыі былога музея Якуба Коласа, які да 1960 года існаваў у Павільнісе (ускраіна Вільнюса)”.
Важнасць пагаднення для захавання культурнай спадчыны беларусаў у Літве адзначалі падчас цырымоніі падпісання дакумента прадстаўнікі беларускай абшчыны Літвы. Загадчыца кафедры беларускай філалогіі і міжкультурных камунікацый Вільнюскага педагагічнага універсітэта Лілія Плыгаўка падкрэсліла, што велізарны пласт віленскай культуры, асабліва канца XIX – пачатку XX стагоддзяў, — гэта беларуская культура. Бо ў той час у Вільні не толькі выдаваліся газеты на беларускай мове, але і працавала беларуская гімназія.
У Вільнюсе Літаратурны музей Янкі Купалы падпісаў таксама дагавор аб супрацоўніцтве з Музеем тэатра, музыкі і кіно Літвы. Ужо ў лютым беларусы прывязуць сюды першую выставу.
Вольга Кавальчук 

