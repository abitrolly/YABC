«Голас Радзімы», №.28 (3100), чацвер, 31 ліпеня, 2008
Праз кіно — да ўзаемаразумення
Міністэрства культуры Беларусі не бачыць перашкод для таго, каб паўднёваафрыканскае кінамастацтва было прадстаўлена на кінафестывалі “Лiстапад” у Мінску.
Такую думку ў час сустрэчы з міністрам мастацтваў і культуры Паўднёва-Афрыканскай Рэспублікі Пала Джорданам выказаў міністр культуры Беларусі Ула-дзімір Матвяйчук.
Пала Джордан патлумачыў, што ПАР не можа пакуль што пахваліцца тым, што ў яго краіне, як у Беларусі, здымаецца 10 фільмаў у год. Аднак паўднёваафрыканскія карціны пакідаюць свой след на сусветным рынку кінаіндустрыі. Пала Джордан падкрэсліў, што “развіццё культурных сувязяў — адзін з лепшых сродкаў для дасягнення ўзаемаразумення”. Ён расказаў, што праблемы ў галіне культуры, з якімі даводзіцца сутыкацца жыхарам ПАР, вельмі адрозніваюцца ад праблем беларусаў. “У Паўднёва-Афрыканскай Рэспубліцы шматнацыянальнае і шматканфесіянальнае грамадства, прадстаўнікі якога часта проста не маюць доступу да культурнай спадчыны краіны. Акрамя таго, у нас пакуль што яшчэ высокі ўзровень непісьменнасці”, — адзначыў Пала Джордан і дадаў, што развіццё новых інфармацыйных тэхналогій дае магчымасць наблізіць народы адзін да аднаго.
Вольга Бурмістрава 

