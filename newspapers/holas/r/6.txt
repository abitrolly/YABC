«Голас Радзімы», №.24 (3096), чацвер, 26 чэрвеня, 2008
Пуцявінамі Асветніка, Драматурга, Акцёра Турысцкі маршрут па месцах жыцця і творчасці Вінцэнта Дуніна-Марцінкевіча распрацоўваюць у Магілёўскай вобласці.
Назва маршрута — “Пуцявінамі перакананага Асветніка, адметнага Драматурга і таленавітага Актора…”. Ва ўпраўленні культуры Магілёўскага аблвыканкама паведамілі, што такі праект узяўся рэалізаваць Магілёўскі клуб аматараў гісторыі і вандраванняў “Чароўны ўспамін” сумесна з Магілёўскім аддзелам Беларускага геаграфічнага таварыства. Гэтаму садзейнічае ўпраўленне адукацыі і культуры аблвыканкама, а інфармацыйную падтрымку аказвае газета “Магілёўскія ведамасці”.
На пачатак ліпеня запланавана аўтобусная міні-экспедыцыя па месцах жыцця і творчасці Вінцэнта Дуніна-Марцінкевіча. Удзельнікі вандравання наведаюць вёску Панюшкавічы Бабруйскага раёна, дзе нарадзіўся літаратар, Мінск, у якім ён доўгі час жыў і працаваў, а таксама славуты фальварак Люцынка і магілу драматурга.
Запланавана наведванне выстаў, прысвечаных 200-м угодкам Беларускага дудара, музеяў, бібліятэк, сустрэчы з вучонымі-літаратуразнаўцамі.
Па выніках экспедыцыі будзе аформлены турысцкі маршрут з падрабязным апісаннем памятных месцаў і іх значэння ў жыцці і творчасці Дуніна-Марцінкевіча, а таксама турыстычнай інфраструктуры па маршруце падарожжа.
Плануецца стварыць перасовачную фотавыставу, прысвечаную В. Дуніну-Марцінкевічу, правесці яе прэзентацыю на фестывалі нацыянальнай драматургіі — ён пройдзе сёлета ў Бабруйску.
Сяргей Кулягін 

