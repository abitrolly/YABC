«Голас Радзімы», №.26 (3098), чацвер, 17 лiпеня, 2008
Другі старт — з Брэста Доўжыцца пешая вандроўка падарожніка Хорста Кунта з Германіі ў беларускі горад Валожын.
Наша газета паведамляла ўжо, што Хорст Кунт з горада Фленсбурга выправіўся ў доўгую дарогу яшчэ ў маі. Планаваў прайсці пешшу ўвесь маршрут з Нямеччыны ў Валожынскі дзіцячы дом — каля 2 тысяч кіламетраў. Аднак на першым этапе яму ўдалося адолець толькі крыху больш за 800 кіламетраў.
За яго плячыма — нямецкія гарады Шлезвіг, Кіль, Любэк, Шверын, Густаў, Цецяраў, Нойбрандэн-бург, а таксама польскія Шчэцын, Старград-Шчэцыньскі, Свідрын, Драўска-Паморскі. Штодзень ён праходзіў па 25-30 і нават болей кіламетраў пешшу, з цяжкім рукзаком.
Аднак на тэрыторыі Польшы ў сярэдзіне чэрвеня Хорсту Кунту прыйшлося перапыніць вандроўку, як гаворыцца, “па тэхнічных прычынах”: зламыснікі адабралі ў яго грошы, некаторыя каштоўныя рэчы і моцна пашкодзілі плячо. Пры дапамозе добрых лю-
дзей Хорст дабраўся да Мінска, дзе яму была аказана неабходная медыцынская дапамога.
І вось цяпер Хорст Кунт, аднавіўшы сілы, прадаўжае пешую вандроўку, стартаваўшы 10 ліпеня з Брэста. Каб хада па Беларусі была больш камфортнай, мінскія сябры дапамаглі яму набыць невялікі велапрычэп вытворчасці Мінскага мотавелазавода. “Супер!” — бадзёра ацаніў ён гэты набытак, і нават зрабіў ужо невялічкае ўдасканаленне, каб падчас хады не натру-джваць лямкаю пашкоджанае плячо. Прызнаваўся: рукзак вагою за 20 кілаграмаў значна абцяжарваў і думкі, настрой падчас хады. З улікам жыццёвых абставінаў Хорст крыху скарэктаваў маршрут — ён праляжа па Беларусі праз Камянец, Пружаны, Ружаны, Слонім, Гарадзішча (Баранавіцкі раён), Мір, Стоўбцы, Івянец і завершыцца ў Валожынскім дзіцячым доме. Улічваючы “польскі інцыдэнт”, журналісты беларускіх рэгіянальных газет намераны аказваць Хорсту Кунту па ходзе падарожжа неабходную падтрымку.
У падарожніка даўнія сувязі з Беларуссю. Больш за 16 гадоў ён супрацоўнічае з Дзіцячым фондам Беларусі, аказвае гуманітарную дапамогу дзіцячым дамам у Ваўкавыску, Ру-дзенску, шэфствуе над дзіцячым домам у Валожыне. Супрацоўнічае таксама з грамадскім аб'яднаннем “Беларускі саюз ветэранаў вайны ў Афганістане” і прадпрыемствам “Баркас” грамадскага аб'яднання “Беларускае таварыства інвалідаў”. У Мінску жыве яго прыёмная дачка Ганна: ужо 16 гадоў як Хорст Кунт і яго жонка сталі для беларускай сіраты бацькамі.
Вандраванне — гэта арыгінальны “падарунак” Хорста Кунта самому сабе да 65-годдзя. Ён мае намер расказваць пра падарожныя ўражанні як немецкім, так і беларускім чытачам, таму адкрыты для кантактаў з людзьмі. Спадзяецца, што на некаторых участках беларускага шляху ў яго будуць надзейныя спадарожнікі.
Іван Ждановіч 

