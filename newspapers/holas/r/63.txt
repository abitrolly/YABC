«Голас Радзімы», №.28 (3100), чацвер, 31 ліпеня, 2008
Каляровы пашпарт для лугавога луня
Пакуль маладыя птушкі не навучыліся лятаць, гродзенскія арнітолагі займаліся іх кальцаваннем.
Праект па назіранні за лугавым лунем рэалізаваны ўпершыню, сумесна з галандскімі арнітолагамі. Для абазначэння птушак выкарыстоўваліся пластыкавыя кольцы і пласціны для крылаў (ці, як іх яшчэ называюць, крылаткі), 100 штук якіх было перададзена галандскімі калегамі. Пластыкавыя каляровыя кольцы больш эфектыўныя за металічныя, якімі кальцавалі раней. Камбінацыі колеру і сімвалаў дазваляюць кадзіраваць інфармацыю, па якой можна даведацца пра ўзрост, час і месца гнездавання, тэрміны і шляхі міграцыі птушак.
У гэтым сезоне гродзенскім арнітолагам удалося абазначыць 10 лугавых луняў, прычым траіх — крылаткамі.
А ўвогуле папуляцыя лугавых луняў у Беларусі складае каля пяці тысяч асобінаў. 

