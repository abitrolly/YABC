«Голас Радзімы», №.27 (3099), чацвер, 24 лiпеня, 2008
Якою бачыцца Еўропа? Больш за 100 работ мастакоў-графікаў і фатографаў з пяці краін прадстаўлена на выставе ў Брэсце.
Творчыя асобы з Беларусі, Швецыі, Літвы, Германіі і Польшчы стварылі выставу “Падарожныя нататкі. Еўропа”. Сваё бачанне сучаснай Еўропы ў сумесным праекце прадставілі 10 мастакоў і майстроў фатаграфіі.
Як паведаміла куратар праекта, супрацоўніца Інстытута імя Гётэ ў Мінску Кацярына Кенігсберг, гэтая выстава ўжо пабывала ў Мінску, Магілёве, Гомелі, Гродне. У Брэсце яна размешчана ў двух музеях: абласным краязнаўчым і музеі “Выратаваных мастацкіх каштоўнасцяў”.
У прыгранічным горадзе выстава будзе працаваць да 31 жніўня, далейшы яе шлях — у Полацк і Віцебск.
Вольга Кабякова 

