«Голас Радзімы», №.33 (3105), чацвер, 28 жніўня, 2008
Чатыры мовы ў лічбавым фармаце З дапамогай беларускіх спецыялістаў камп'ютары змогуць гаварыць і па-літоўску.
Пяць гадоў таму ў Мінску стварылі праграму, якая дазволіла камп'ютарам чытаць рускамоўныя тэксты. Потым зрабілі сінтэз англійскай мовы, а ў 2007-м і беларускай: заказчыкам гэтага праекта, дарэчы, выступіла прадстаўніцтва ЮНЕСКА ў Беларусі. Моцная беларуская навуковая школа сінтэзу і распазнавання мовы склалася яшчэ ў СССР у акадэмічным Інстытуце тэхнічнай кібернетыкі. А рэалізаваны праекты спецыялістамі кампаніі “Сакрамент-ІТ”.
І вось, акрамя гэтых трох моваў, ужо і суседняя, літоўская становіцца “рабочым інструментам” для камп'ютараў. “І нават для мабільных устройстваў, калі на іх устанавіць створаную намі праграму”, — гаворыць Валерый Ягораў, дырэктар кампаніі “Сакрамент-ІТ”, аднаго з першых рэзідэнтаў беларускага Парка высокіх тэхналогій. Удакладняе: праграма займае ў аперацыйных сістэмах надзвычай мала месца.
Варта дадаць, што тэхналогію сінтэзу літоўскай мовы беларускія спецыялісты распрацавалі ўпершыню ў свеце, і вельмі хутка: усяго за паўгода. Валерый Ягораў упэўнены: сёння яго камандзе ўжо не складана будзе зрабіць сінтэз любой мовы. Дарэчы, інтарэс да унікальных тэхналогій мінчан ужо праяўляюць у Азербайджане, Арменіі, Малдове і іншых краінах былога Саюза.
Як і ў папярэднія разы, навуковым кіраўніком лінгвістычнай часткі праекта была Алена Карнеўская — прафесар, загадчыца кафедры фанетыкі англійскай мовы Мінскага дзяржаўнага лінгвістычнага універсітэта. “Для таго, каб камп'ютаршчыкі зрабілі праграму, спачатку працуем мы, лінгвісты, — расказвае Алена Барысаўна. — Пры дапамозе высакаякаснай апаратуры фіксуем жывы голас. Мноства слоў, сказаў запісалі і па-літоўску. А потым адбіралі непаўторныя элементы. Прычым трэба ўзяць аптымальны набор гукавых адзінак: не замнога і не замала. Каб усё было — і ў той жа час анічога лішняга”.
Мне ўявілася: гэта ж, мусіць, праца накшталт таго, як выбіраць непаўторныя расліны, кветкі з вялізнага шматколернага луга. І колькі, думаеце, гукавых “кветак” назбіралі вучоныя ў літоўскай мове? Некалькі тысяч! Каб улічыць усе нюансы, прыцягнулі да работы і літоўцаў. У выніку і была створана “аптымальная схема-спіс гукавых адзінак”. Якія потым і распазнае ў тэксце машына, узброеная праграмай. А майстэрства праграмістаў, між іншым, заключаецца ў тым, каб было ўражанне: тэкст чытае чалавек.
Па словах Алены Карнеўскай, мова нашых суседзяў вельмі складаная па фанетыцы. У прыватнасці, ёсць у літоўскай гаворцы танальныя акцэнты, якія бывае цяжка ўлавіць тым, хто бярэцца яе асвойваць. Аднак якраз машына, удакладняе Алена Барысаўна, пры высокай якасці распрацоўкі праграмы і можа стаць “вельмі добрым настаўнікам мовы”. Бо будзе чытаць толькі тое, што напісана, не прыўносячы ў маўленне нічога лішняга.
Увогуле ж, як лічаць спецыялісты, калі ў народа ёсць сінтэз роднай мовы ў лічбавым фармаце, то гэта сведчыць: ён ідзе ў нагу з часам, далучаны да сучасных інфармацыйных тэхналогій.
Сінтэз моваў, над якім працуюць спецыялісты па ўсім свеце, першапачаткова задумваўся як дапамога тым, хто слаба бачыць і чуе. І праграмы, адзначае Валерый Ягораў, ужо аказваюць такім людзям велізарную дапамогу, бо аблегчваюць ім працэс рэабілітацыі, навучання, інтэграцыі ў грамадства. Цяпер, аднак, новыя ІТ-тэхналогіі знаходзяць усё больш шырокае прымяненне і ў разнастайных сервісах інтэрнэта, мабільнай сувязі. У прыватнасці, зусім нядаўна кампанія “Сакрамент-ІТ” запатэнтавала арыгінальную ідэю стварэння праграмы “Асістэнт”. Калі яна рэалізуецца, то камп'ютары, смартфоны змогуць самі шукаць у інтэрнэце інфармацыю (прагноз надвор'я, апошнія навіны і інш.) па просьбе карыстальніка і агучваць яе на адной з чатырох вышэйназваных моваў.
На здымку: прафесар Алена Карнеўская, адна з удзельніц “літоўскага праекта”
Іван Ждановіч 

