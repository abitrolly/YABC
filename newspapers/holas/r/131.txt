«Голас Радзімы», №.33 (3105), чацвер, 28 жніўня, 2008
Святар і музыкант У Астравецкім раёне пахаваны вядомы ў ХІХ стагоддзі кампазітар Ян Галіч-Сулінскі.
Шмат талентаў узгадавала Клюшчанская зямля (цяпер гэта Астравецкі раён). Сярод іх — святары К.Стаповіч і Я.Семашкевіч, якія пакінулі глыбокі след у беларускай літаратуры. Першы выдаваў зборнікі сваёй паэзіі пад псеўданімам Казімір Сваяк, другі — як Янка Быліна. Іх аб'ядноўвае яшчэ і тое, што абодва нарадзіліся на Клюшчанскай зямлі.
А нядаўна стала вядома імя яшчэ аднаго таленавітага святара — Яна Галіча-Сулінскага, духоўная і творчая дзейнасць якога таксама звязана з Клюшчанамі.
…Калі ў Спондаўскай школе адбывалася прэзентацыя раённай кнігі “Памяць”, краязнавец Алесь Юркойць падараваў бібліятэцы нумар часопіса “Наша вера” з артыкулам Святланы Шэйпы “Святар і музыкант Ян Галіч-Сулінскі”. Яна піша, што Галіч зрабіў вялікі ўклад у развіццё духоўнай музыкі на тэрыторыі Беларусі і Літвы ў другой палове Х1Х стагоддзя. Ён з'ўляецца аўтарам шасці мес, трох рэквіемаў, вялікай колькасці прэлюдый для аргана, укладальнікам зборніка “Музыка для аргана, новы метад з літарных нотаў” (1883). Да таго ж Ян Галіч лічыцца піянерам у арганнай педагогіцы і арганазнаўстве. Склаў падручнік “Школа для аргана”(Вільня, 1858) — першае такое выданне на тэрыторыі Беларусі і Літвы. Гэта фундаментальны дапаможнік ігры на аргане для пачаткоўцаў, своеасаблівая арганная энцыклапедыя, якая можа быць карыснай і сёння.
Святлана Шэйпа піша, што Ян Галіч быў даволі вядомай асабай у тагачасных музычных колах, але “біяграфічных звестак пра яго амаль што няма. Невядома, калі нарадзіўся, дзе вучыўся, калі атрымаў святарскае пасведчанне, дзе працаваў. Вядома, што ў 1847 г. пашыраў драўляны касцёл у Клюшчанах (…). Адна з яго мес напісана ў гонар св. Яўхіма і, напэўна, была спецыяльна прысвечана гэтаму касцёлу”.
Нам жа стала вядома, што Ян Галіч вёў душпастырскую дзей- насць у Клюшчанах са студзеня 1875 па снежань 1898 года. Ёсць запіс аб тым, што ў 80-х гадах ХІХ ст. быў зроблены нязначны рамонт касцёла. Парафію пашырылі, і патрабаваўся новы будынак. Царскія ж улады з неахвотай выдалі дазвол толькі на рамонт будынка. Не маючы іншай падтрымкі, святар быў вымушаны збіраць сродкі сярод парафіян, у выніку чаго будоўля адклалася на два дзесяткі гадоў. Касцёл быў адбудаваны толькі ў 1897 годзе, гэта значыць у перад-апошні год працы і жыцця Галіча. Можна меркаваць, ён прадчуваў, што нядоўга ўжо яму заставацца на гэтай зямлі, і таму спяшаўся закончыць будаўніцтва.
Мною былі запісаны аповеды старажылаў аб тым, што быццам бы абноўлены касцёл быў узведзены за адзін дзень. Адны расказвалі, што ўсё неабходнае для будаўніцтва майстры нарыхтавалі ўпотай у лесе, баючыся, што царскія ўлады стануць перашкаджаць. У азначаны дзень адны будаўнікі разабралі стары будынак, другія тут жа падвезлі з лесу нарыхтоўкі — і ў той жа дзень узвялі святыню. Ёсць і другое меркаванне: нібыта касцёл быў перавезены з Лынтупаў на Пастаўшчыне. Але і адны, і другія сходзяцца ў тым, што касцёл быў узведзены за адзін дзень.
Памёр святар, кампазітар і арганіст Ян Галіч-Сулінскі 28 снежня 1898 года. Мне пашчасціла знайсці на Клюшчанскіх могілках замшэлы помнік, з якога, праўда, спілаваны металічны крыж. Госці з Калінінграда, якія былі са мной у той дзень, асцярожна, спецыяльнай пенкай і шчоткай памылі камень. І мы прачыталі надпіс, з якога вынікае, што жыў гэты чалавек 69 год і нарадзіўся 11 мая — відаць, 1830 года. На магілцы свежыя кветкі — значыць, жыве памяць сярод удзячных нашчадкаў.
Іаланта Валуевіч,
загадчыца Спондаўскай бібліятэкі Астравецкага раёна 

