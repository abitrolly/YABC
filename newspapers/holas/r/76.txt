«Голас Радзімы», №.29 (3101), чацвер, 7 жніўня, 2008
Чароўнае святло маладосці
Свой погляд на свет — вось што цэніцца ў фотамастацтве сёння, калі “спыніць імгненне” лёгка могуць мільёны ўладальнікаў мабільных тэлефонаў. А камп'ютарныя тэхналогіі дазваляюць і ў банальныя сюжэты “падпускаць” як загадкавага святла, так і туманных плямаў-размытасцяў, ствараючы ілюзію мастацтва.
Любіць густыя туманы, ружовыя аблокі, апошнія прамяні сонца і 22-гадовы Аляксандр Шкаруба, першая аўтарская фотавыстава якога адкрылася ў адной з камерных залаў Нацыянальнага музея гісторыі і культуры Беларусі. Аднак гэта не таннае арыгінальнічанне, а свядомы пошук прыгажосці, мастацкай метафарычнасці ў будзённым, здавалася б, наваколлі. “Колькі ж разоў і я хадзіў паўз гэтай сцяны, каля вядомага многім мінчанам Першага халадзільніка (будынак Холадакамбіната па вул. Першамайскай — Аўт.), а вось жа ўдалося Аляксандру і тут пабачыць мастацкі сюжэт”, — парадаваўся за аўтара на адкрыцці выставы мэтр-жывапісец Уладзімір Тоўсцік. Ён, дарэчы, з маленства ведае юнака — сына мастака Валерыя Шкарубы.
“Гэта той прыемны выпадак, калі яблык не адкаціўся далёка ад яблыні” — пажартаваў падчас вернісажу дырэктар музея Сяргей Вечар, аддаючы належнае творчай пераемнасці ў “шкарубаўскай” манеры светавыяўлення. І сапраўды, Шкаруба-малодшы гэтаксама, як і бацька, цудоўна адчувае прастору. Яму ўдаецца ўбачыць і, галоўнае, перакласці на мову святла і ценю метафарычную сутнасць, напрыклад, такіх някідкіх прадметаў, як стырчакі скошанай кукурузы, прысыпаныя неглыбокім снегам. Ці паказаць запаволенасць падзення камякоў снегу на фоне глухога шэрага плоту… Спецыялісты ўжо заўважылі ў творчай манеры Аляксандра Шкарубы такую адметную з'яву, як аскетызм святла. Я б дадаў: гэта — чароўны аскетызм. Бо не змрочнасць скону, а маладая радасць жыцця так і прасвечваецца за знешняй спакойнасцю, ураўнаважанасцю фатаграфій.
Сам Аляксандр, маючы акадэмічную мастацкую адукацыю, працуе тэлеаператарам на Сталічным тэлебачанні.
Іван Ждановіч 

