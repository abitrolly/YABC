«Голас Радзімы», №.33 (3105), чацвер, 28 жніўня, 2008
Прадукцыя — крыштальнай чысціні Шклозавод “Нёман” будзе экспартаваць свае вырабы ў Аб'яднаныя Арабскія Эміраты і Кітай.
Пра гэта паведаміў намеснік дырэктара па знешнеэканамічных сувязях Сяргей Цішкоў. Да таго ж у Кітай, акрамя хрусталю, плануецца пастаўляць і прадукцыю з каляровага шкла.
Цяпер больш за 65 працэнтаў сваёй прадукцыі завод адпраўляе на экспарт. Вырабы з бясколернага шкла пастаўляюцца ў Расію, Украіну, Літву, Латвію, Эстонію, Галандыю, Германію, Францыю. Хрусталь экспартуецца ў Францыю, Італію, Бельгію, Іран, Расію, Украіну, Азербайджан, Казахстан і іншыя краіны.
Шклозавод “Нёман” заснаваны ў 1883 годзе. Першапачаткова гэта было маленькае прадпрыемства з адной шклаварнай печчу, на якім працавала 20 рабочых. Выпускала яно аптэкарскі і піўны посуд. Цяпер у асартыменце шклозавода — каля 3 тысяч відаў вырабаў з хрусталю, каляровага і бясколернага шкла для сервіроўкі дамашняга стала, кафэ, рэстаранаў, інтэр'ераў дамоў і офісаў.
Вераніка Лебедзева 

