«Голас Радзімы», №.31 (3103), чацвер, 21 жніўня, 2008
Віня-Пых загаварыў па-беларуску У брытанскім пасольстве ў Мінску адбылася прэзентацыя папулярнай кніжкі Алана Мілна.
Мядзведзік Віня-Пых, створаны ўяўленнем англійскага празаіка, мае сваіх суродзічаў у многіх краінах свету. Толькі яны па-рознаму там называюцца. У Расіі — гэта любімы герой дзятвы Віні Пух, у Польшчы — Кубусь Пухатак. У Варшаве нават ёсць вуліца яго імя. Па-беларуску ж, лічыць перакладчык Віталь Воранаў, мядзведзіка з кніжкі Алана Мілна найлепш называць Віня-Пых. Гэта найбольш адпавядае арыгіналу, бо ў англічан ён найперш пыхкае.
Надзвычайны і Паўнамоцны Пасол Вялікабрытаніі ў Беларусі Найджэл Гулд-Дэвіс па-беларуску павіншаваў прысутных на вечарыне з радаснай падзеяй: нарэшце беларускія дзеці цяпер пазнаёмяцца з мядзведзікам, любімым ва ўсім свеце. І запрасіў гасцей частавацца “гарбатай з мёдам”, які любіў і Віня-Пых. Дадаў, што брытанскае Пасольства, арганізуючы прэзентацыю, пайшло ўслед за шведскай амбасадай, якая парадавала дзяўчынак, а, можа, і хлопчыкаў знаёмствам з Пэпі Доўгай панчохай з аповесці Астрыд Ліндгрэн, збеларушчанай Дзмітрам Плаксам.
— Як добра было б, — разважаем мы, стоячы з кубкамі смакавітай гарбаты ў руках, — калі б кожнае пасольства ў Беларусі садзейнічала выхаду на беларускай мове лепшага твора сваёй дзіцячай літаратуры! Цэлая бібліятэка атрымалася б! Беларусам у адказ таксама ёсць, напэўна, што прапанаваць — і з прозы, і з паэзіі, і з драматургіі. Напрыклад, “Несцерку” Віталя Вольскага, — найперш прыйшло ў галаву..
Але тут гаворку перапыняе выступленне перакладчыка — спачатку беларускае, а потым англійскае. Віталь Воранаў цяпер вучыцца ў Познанскім універсітэце. Узначальвае беларускае зямляцтва.
— І які ж цяпер галоўны клопат вашай суполкі? — пытаюся ў яго.
— Усяляк стараемся, каб у Познані, на Рынку каля Ратушы, стаяў помнік Скарыне. Як вы, відаць, ведаеце, наш першадрукар доўга там сядзеў у турме за даўгі свайго брата Івана. Гарадскія ўлады ўжо зацікавіліся нашай ідэяй.
— На вашым месцы, — падкідваю работу, — я пацікавіўся б архіўнымі матэрыяламі пра друкарню Р. Нікульскага, у якой нібыта ў Познані выйшаў “Смык беларускі” Францішка Багушэвіча. Шукаў я калісьці яе сляды — і не знайшоў. То, можа, вам пашчасціць. А што гэта за здымак хлопчыка з мядзведзікам у пачатку кнігі “Віня-Пых”?
— На ім — рэальны хлопчык з Палесся, толькі сёння гэта ўжо сталы чалавек. Фота мы адшукалі.
— Калі ж выйдзе другая частка кнігі пра Віню-Пыха?
— Відаць, у канцы года.
Адам Мальдзіс 

