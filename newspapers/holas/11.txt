«Голас Радзімы», №.24 (3096), чацвер, 26 чэрвеня, 2008
Куды плыве асвейскі востраў?
Турысцкі маршрут да вострава-прывіда распрацаваны ў рэспубліканскім ландшафтным заказніку “Асвейскі” Верхнядзвінскага раёна Віцебскай вобласці.
Дырэктар ахоўнай тэрыторыі заказніка Ігар Раманюк удакладняе: прывідны востраў — гэта створаная шматгадовымі зараснікамі водных і балотных траў сплавіна. Яна адарвалася некалькі дзесяткаў гадоў назад ад берагу і блукае па возеры ў залежнасці ад кірунку ветру. Памер сплавіны — прыкладна 100 на 200 метраў, на ёй ужо выраслі бярозы і асіны. А восенню зыбун чырванее ад ягад журавінаў.
Асвея — другое па велічыні, пасля Нарачы, возера Беларусі. Акрамя вострава, які блукае, аматары актыўнага адпачынку могуць убачыць і сапраўдны, плошчай 480 гектараў. На ім, дарэчы, растуць сем відаў раслін, занесеных у Чырвоную кнігу Беларусі, жыве ласіха з ласянятамі. У паўночнай частцы возера гняздуюцца рэдкія птушкі — змеяед і арлан-белахвост. Іх гнёзды, а калі пашанцуе, то і саміх птушак, можна ўбачыць з воднай роўнядзі.
Першымі замежнымі турыстамі, якія ацанілі ўсе мясцовыя прыгажосці і прыйшлі ў захапленне ад вострава-прывіда, сталі нідэрландскія аматары прыроды. Яны, да слова, зноў збіраюцца прыехаць восенню. На той час у заказніку будзе апрабаваны конны маршрут па берагах тутэйшых азёр.
Возера Асвейскае — ядро заказніка плошчай больш за 27 тысяч гектараў, у якім цэлы комплекс азёр, лясоў, пераходных і верхавых балот. Там гняздуецца звыш 160 відаў птушак, з якіх 36 занесены ў Чырвоную кнігу Беларусі, выяўлена 16 відаў рэдкіх раслін, водзяцца мядзведзі, барсукі і рысі. З 2002 года заказнік мае статус водна-балотнага ўгоддзя міжнароднага значэння (Рамсарскае ўгоддзе).
Дзіяна Курыла 

