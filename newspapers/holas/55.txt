«Голас Радзімы», №.28 (3100), чацвер, 31 ліпеня, 2008
Далучэнне да традыцый На тэрыторыі Музея старадаўніх промыслаў і тэхналогій “Дудуткі” ў вёсцы Пціч Пухавіцкага раёна асвечаны праваслаўны храм.
Чын асвячэння царквы ў гонар Іаана Хрысціцеля здзейсніў Мітрапаліт Мінскі і Слуцкі Філарэт, Патрыяршы Экзарх усяе Беларусі. Як паведамілі ў цэнтры асветы “Усіх смуткуючых Радасць”, Сербская праваслаўная царква перадала новаму прыходу часціцу мошчаў Іаана Хрысціцеля, у гонар якога і быў названы храм.
Царква ў “Дудутках” была закладзена ў мінулым годзе. Па задуме арганізатараў яе будаўніцтва, гэта будзе адначасова і культавы будынак, і адна з частак этнаграфічнага музея. Архітэктура (у традыцыях драўлянага дойлідства) і ўбранства храма гарманічна ўпісваюцца ў стылістыку “Дудутак”. Такім чынам, на аснове прыхода ствараецца свайго роду царкоўна-этнаграфічны цэнтр.
Уладзімір Васількоў 

