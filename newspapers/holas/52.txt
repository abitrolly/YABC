«Голас Радзімы», №.28 (3100), чацвер, 31 ліпеня, 2008
Каштоўней, чым проста грошы Памятныя манеты Нацыянальнага банка Беларусі ўдастоены ўзнагарод міжнароднага конкурсу “Манетнае сузор'е-2008”.
Узнагароджанне пераможцаў прайшло ў Санкт-Пецярбургу на першай еўрапейскай канферэнцыі па памятных манетах COINS-2008. Як паведамілі ва ўпраўленні інфармацыі Нацбанка Беларусі, у намінацыі “Манета года” перамагла памятная манета “Крыж Ефрасінні Полацкай” (мастак Святлана Заскевіч), у “Сярэбранай манеце года” лепшай стала “Легенда пра бусла” (мастак Аксана Навасёлава). У намінацыі “Удалае мастацкае вырашэнне” другое месца прысуджана манеце “Масленіца” (мастак Святлана Заскевіч), у “Залатой манеце года” другой стала манета “Беларускі балет-2007” (мастак Святлана Заскевіч), у намінацыі “Арыгінальная тэхналогія” другое месца заняла манета “Крыж Ефрасінні Полацкай” (прыз уручаны Маскоўскаму манетнаму двару, які чаканіў гэту манету).
Па выніках інтэрнэт-галасавання “Прыз глядацкіх сімпатый” атрымала манета “Крыж Ефрасінні Полацкай”.
У конкурсе “Манетнае сузор'е-2008” прыняло ўдзел 80 манет, летась — усяго 47.
У параўнанні з “Манетным сузор'ем-2007” конкурс значна пашырыў сваю геаграфію. Сёлета свае манеты прадставілі манетныя двары Даніі, Іспаніі, Казахстана, Польшчы, Расіі і Фінляндыі, нацыянальныя банкі Арменіі, Беларусі, Балгарыі, Кыргызстана, Латвіі, Літвы, Украіны.
Істотна быў пашыраны і склад журы. У яго ўвайшлі прадстаўнікі Дзяржаўнага Эрмітажа (Расія), Дзяржаўнага гістарычнага музея (Расія), Брытанскага музея (Вялікабрытанія), Венскага музея гісторыі і мастацтва (Аўстрыя), Нацыянальнага музея мастацтваў імя Чурлёніса (Літва), Даўгаўпілскага краязнаўчага і мастацкага музея (Латвія), а таксама спецыялісты з Беларусі, Арменіі, Італіі, Францыі. 

