«Голас Радзімы», №.27 (3099), чацвер, 24 лiпеня, 2008
Сярэднявечны фон для сучаснай музыкі Праект “Музычныя вечары ў Мірскім замку” ўвасобіў тэлеканал АНТ.
Прыгожа атрымалася! Добры падарунак зрабілі телевізійшчыкі і сабе (да шостага дня нараджэння тэлеканала), і для сваіх гледачоў, і ўсіх аматараў канцэртаў на свежым паветры. Само мястэчка ў гэтую пару патанае ў зеляніне. У палісадніках — мора кветак. А гэтыя вечары і ночы ў Міры цёплыя, і, дарэчы, самыя кароткія ў годзе. І так хораша напоўненыя музыкай. Публіка з'язджалася не толькі з ваколіцаў — з усёй Беларусі. І мы з сябрамі выбраліся ў Мір, каб паслухаць украінскі гурт “Акіян Эльзы”. Аматараў сустрэцца з кумірамі назбіралася столькі, што рух на шашы запаволіўся: сотні машын рухаліся туды ж. У тую ноч на імправізаваных стаянках навакольных лугоў “пасвіліся”, чакаючы гаспадароў-меламанаў, статкі іхніх аўто.
Пачыналіся вечары з канцэрта шведскай групы Ace of Base. Гучалі “Песні года Беларусі”: выступалі папулярныя беларускія выканаўцы, імёны якіх вызначаліся па рэйтынгах вядучых FM-радыёстанцый. Далей прайшла “Ноч вальса ў Мірскім замку”: аркестр Нацыянального Акадэмічнага вялікага тэатра оперы пад кіраўніцтвам Вячаслава Воліча і салісты Тэатра оперы выконвалі лепшыя творы Іаганна Штрауса. Быў фестываль “Ноч агню”. Майстэрства феерверкаў прадстаўлялі каманды з Расіі, Латвіі, Літвы, Казахстана, Сербіі і Беларусі.
Трэці вечар гэтай культурнай серыі ўпрыгожыў той самы “Акіян Эльзы”, выступленне якога абярнулася для Міра сапраўдным аўтанашэсцем. Ля сцен Мірскага замка гучалі лепшыя песні пра Беларусь, адбыліся канцэрты “Гукі школ” (юныя вакалісты з усёй краіны выконвалі творы, спецыяльна для іх напісаныя), гала-канцэрты ўдзе-льнікаў тэлепраектаў “Цудоўная пяцёрка” і “Дзве зоркі”. А завяршыліся “Музычныя вечары” сольным концэртам спявачкі Гюнеш.
Канцэртам у Міры наканаваны працяг: фон для музыкі надта ўдалы!
ван Ждановіч 

