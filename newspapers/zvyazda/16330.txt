Зноў шэршні
Тыдзень таму «Звязда» паведаміла пра трагічны выпадак у Кіраўскім раёне: там 50-гадовы масквіч, які пайшоў у лес у грыбы, памёр ад укусаў шэршняў. Падобнае здарэнне адбылося 2 жніўня ў Быхаўскім раёне.
Паблізу горада Быхава на беразе Дняпра памёр 40-гадовы рабочы мясцовай ПМК. Паводле расповедаў сведкаў, мужчыну некалькі разоў уджалілі шэршні. Цяпер вядзецца праверка абставінаў смерці чалавека, а мясцовыя сродкі масавай інфармацыі сталі засцерагаць жыхароў Магілёўшчыны ад небяспечных вялікіх дзікіх восаў. Медыкі паведамілі пра павелічэнне колькасці людзей, якія звяртаюцца па дапамогу ў сувязі з укусамі пчолаў, восаў і шэршняў. У ліпені зарэгістравана больш за 80 такіх выпадкаў — а гэта ў 3,5 раза болей чым у ліпені мінулага года.
Алена Казлова. 

