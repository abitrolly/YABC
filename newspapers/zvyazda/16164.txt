На бульбе
Адметнасць гэтага апавядання — ненадакучлівы і арганічны гумар. Гумар, якім поўніцца ўсё наша жыццё. Толькі зрэдку каму ўдаецца зірнуць на сябе збоку. Зірнуць і ўсміхнуцца, як гэта робіць Віктар Варанец з Гродна.
Віктар КАЗЬКО.
Адметнасць гэтага апавядання — ненадакучлівы і арганічны гумар. Гумар, якім поўніцца ўсё наша жыццё. Толькі зрэдку каму ўдаецца зірнуць на сябе збоку. Зірнуць і ўсміхнуцца, як гэта робіць Віктар Варанец з Гродна.
На кафедры мне з парога абвясцілі, што выклікае дэкан. Што зробіш, пасля лекцыі я і пайшоў у дэканат. У кабінеце сядзеў сам дэкан, які вельмі падазрона ўзрадаваўся майму візіту.
— Мадэст Пятровіч! Радасць якая, што вы завіталі да нас. Сядайце, калі ласка. Ну як жыццё, даражэнькі?
Я сціпла падзякаваў за клопат.
— Мадэст Пятровіч, у панядзелак вы з групай студэнтаў едзеце ў калгас на бульбу. Два тыдні на свежым паветры, вясковая ежа, лёгкі амурчык... Як я вам зайздрошчу! Рыхтуйцеся.
І ён, хуценька паціснуўшы руку, выціснуў мяне з кабінета.
...Раніцай мы, апошні ратунак калгасаў, стаялі ў фае ўніверсітэта, хвалячыся адзін перад адным гумавымі ботамі і харчовымі прыпасамі. Дарослых было сямёра: тры выкладчыкі і чатыры лабаранткі. Усе з розных кафедраў. Старэйшым з нас па ўзросце лічыўся Фядот Міхалыч — прадстаўнік кафедры фізічнага выхавання. Ён заклапочана падыходзіў да кожнага і строга пытаўся:
— З сабой узялі?.. Там можа не быць.
Усе моўчкі ківалі галавой. Лабаранткі былі нічога сабе. Маладзенькія і даволі прывабныя. Але канчаткова добра разгледзець іх я не паспеў, бо пратрубіў сігнал ад'езду і я пагнаў свой атрад у аўтобус.
Калгас сустрэў нас у асобе няголенага дзядзькі са смярдзючай цыгаркай у роце. Адрэкамендаваўшыся загадчыкам участка, на якім нам давядзецца працаваць, Сымонік (так ён назваў сябе, але было гэта прозвішча ці імя, ніхто так і не зразумеў) правёў кароткую тлумачальную гутарку:
— Студэнты жыць будуць у старой школе, настаўнікі — па хатах. Харчавацца — у клубе, там і кухня ёсць. Што запрацуеце, на тое і з'ясце. Як усё выкапаеце, дык і паедзеце дахаты. Зразумелі?
Мы зразумелі і пачалі размяшчацца. Будынак старой школы служыў прытулкам для многіх, відаць, пакаленняў капачоў. На даўно не фарбаваных сценах змяшчалася разнастайная інфармацыя пра каханне, сэнс жыцця і некаторыя элементы інтымна-пачуццёвага самавыяўлення... Апошнім мазком невядомых мастакоў стала выява аголенай жанчыны з надпісам ля ног: «Мне б такую!».
Раптам праз акно ўбачыў нашых лабарантак. Яны весела нешта (або некага?) абмяркоўвалі, кіруючыся да рэчкі за школай. Я вырашыў крыху бліжэй пазнаёміцца з імі. Але тут на маім шляху з'явіўся Фядот Міхалыч, які з ходу прапанаваў правесці агульны сход кіраўніцтва атрадамі. Дзяўчатам давялося вяртацца назад. Сабраліся ў хаце, дзе кватараваў наш аксакал. Адразу было бачна, што з гаспадыняй ён поўнасцю паразумеўся. Яшчэ маладжавая кабета ўвішна круцілася каля пліты, не-не ды і кідаючы нейкія падазрона масляністыя позіркі на Фядота Міхалыча. Ды той і сам адчуваў сябе па-свойску. Падышоў да гаспадыні, прыабняў яе за магутны стан і небывала пяшчотным голасам запытаў:
— Кацярынка, а ці будзе ў нас што на зуб пакласці?
Нашы лабаранткі чамусьці адразу пачырванелі. Кацярынка ж, наадварот, кінулася ў камору і хуценька вярнулася з кавалачкам сала і парай салёных агуркоў. Праз хвіліну ўсе ўжо сядзелі за накрытым сталом, запрасілі сесці і Кацярынку. Кожны выцягнуў свае прыпасы. Неўзабаве перад намі ўзвышаліся дзве бутэлькі гарэлкі, адна каньяку, адна самагону і тры віна. Мне зрабілася страшна. Тамадой, зразумела, стаў Міхалыч.
— Піць трэба па нарастаючай, — важна зазначыў ён і адкаркаваў каньяк. Дзяўчаты тут жа запішчалі:
— Нам віна! Мы не п'ём!..
— І правільна, што не п'яце, — пагадзіўся Міхалыч. — Але каб не зняважыць гаспадара каньяку, трэба крышачку пакаштаваць. — І ён разліў бутэльку на ўсіх. Астатнія маўчалі, канчаткова заблытаныя паняццем «па нарастаючай».
— А зараз п'ём за знаёмства. Кожны называе імя сваё і выпівае. І так па крузе.
Аказалася, што сярод нас дзве Юлі, адна Марта, Кацярынка, Міхалыч, Макар і Мадэст. Каб не блытацца з Юлямі, светленькую вырашылі называць урачыста Юліяна. Калі выпілі гарэлку і самагон, з'явілася непераадольнае жаданне заспяваць. Таму адправілі ў атрад Макара, каб паглядзеў, ці там парадак, і прыцягнуў гітару. І вось ужо Макар ляніва перабірае струны, лежачы на каленях у Юліяны, Міхалыч гучным шэптам прапаноўвае Кацярынцы паглядзець Вялікую Мядзведзіцу, а я моўчкі гляджу ў акно і з сумам думаю, што ўжо занадта стары для гэтых дзяўчатак. Тым часам Міхалыч, спыніўшыся на паўслове, па-волатаўску захроп на ложку. Кацярынка клапатліва прыкрыла яго нейкай радзюжкай. Цяпер ужо Макар стаў угаворваць Юліяну зірнуць на ўсё тую ж пакутную Вялікую Мядзведзіцу. Я вырашыў калдыбаць да сябе ў хату. Але ў гэты момант устала з крэсла Марта.
— Мадэст Пятровіч, а ў вас ёсць фотаапарат?
Дзіўнае пытанне, я ж яго паўдня на шыі цягаў.
— Так, ёсць.
— А давайце сходзім і возьмем. Пафатаграфуемся.
— Дык я і сам схаджу. Нашто табе ногі біць? — здзівіўся я. Марта не менш здзіўлена ўскінула бровы, але прамаўчала і, апярэдзіўшы мяне, выйшла з хаты.
Непрыкметна сцямнела. На чыстым небе засмяяўся бяззубы месяц. А маленькія зорачкі чамусьці нагадалі мне службу ў арміі. Во дзе было зорачак! Я адчуў, што за свае жанатыя гады зусім забыўся, пра што гавораць з маладымі дзяўчатамі. І як з імі сябе паводзяць, дарэчы? А вось і дом. Мы ціхенька прайшлі з Мартай у мой пакойчык. Дзесьці далёка чуўся здаровы хроп гаспадара. Марта села на ложак, бо крэсла ў мяне не было. Я сеў побач.
— І што? — капрызна запытала дзяўчына. У мяне адразу нешта ў галаве перамкнула, і я, нечакана для самога сябе, загаласіў:
— «Ноч. Халодная зямлянка. Перастрэлка. Цішыня.»
— Ты што, дурань? — зацікаўлена запытала Марта.
— Не! — з упэўненасцю супакоіў я.
— А-а-а, — працягнула яна. — Ты хочаш мяне спакусіць такім чынам?
— Навошта? — ужо здзівіўся я.
— Стары дзед! — канстатавала Марта і выскачыла з пакойчыка. Я хацеў правесці яе, але ложак быў такі мяккі, а час такі позні, што, перадумаўшы, заваліўся спаць.
Раніцай мяне падняў Міхалыч.
— Ну што? — з нейкай надзеяй запытаў ён.
— Што — што? — перапытаў я.
— З Мартай што? — стары ажно аблізнуўся ад нецярпення.
— Не ведаю. — Я спаць лёг, а яна ж да вас пайшла.
— Дурань! — упэўнена заявіў Міхалыч і, канчаткова страціўшы да мяне інтарэс, выйшаў з хаты.
Калі пасля снедання мы пайшлі са студэнтамі ў поле, трактара з бульбакапалкай яшчэ не было. Значыць, трэба чакаць. Студэнты расцягнуліся па барознах і пачалі кідацца бульбінамі. Я залёг у густую мураву і вырашыў падумаць пра ўчарашняе. Але падумаць не ўдалося: недзе зароў трактар. Пачаўся бульбакоп...
Да абеду мы лёгка выканалі дзённую норму. Здзіўлены здзейсненым, трактарыст падышоў да мяне, працягнуў руку і вымавіў:
— Паважаю. З мяне ўвечары літр. А да вечара я як бы з вамі...
І, ускочыўшы ў кабіну, некуды хуценька з'ехаў. За ўдарную працу я абвясціў, што ўвечары будзе ў клубе-сталоўцы дыскатэка. Усе тройчы крыкнулі «ўра», і мы пайшлі на абед. Хутка падцягнуліся і астатнія атрады. Навіна пра вячэрнюю дыскатэку не вельмі ўсцешыла Фядота Міхалыча, бо існавала, на яго думку, пагроза мясцовай інтэрвенцыі. А вось дзяўчатам гэта спадабалася. Яны адразу падляцелі да мяне і запыталіся:
— Мадэст Пятровіч, а для нас будзе асобная дыскатэка, ці мы разам са студэнтамі?
Я важна нахмурыў лоб, адчуваючы, як набываю сярод калег аўтарытэт і непазбежнае з гэтым лідарства.
— Гэта пытанне прапрацоўваецца. Але, мяркую, не будзем адрывацца ад моладзі!
Другі раз за дзень я пачуў радаснае «ўра».
Студэнты зрабілі амаль неверагоднае: з дабітай апаратуры гучала музыка досыць прыстойна, саракаватовыя лямпачкі, пафарбаваныя ў розныя колеры гуашшу, мільгацелі на сценах, а над галавой круціўся нейкі шар, аблеплены кулінарнай фольгай. Палову танцораў складалі госці навакольных вёсак. Усім было весела, у гарачым паветры выразна адчуваўся пах мясцовай самагонкі. Убачыўшы мяне, дыджэй Серж радасна заверашчаў у мікрафон:
— А вось і зачынальнік вясковага дыскатэчнага руху, суровы і вечна малады Мадэст Пятровіч. Вітаем! — уся зала шчасліва зараўла і запляскала ў далоні. — А зараз гучыць павольная эратычная кампазіцыя для нашага дарагога выкладчыка.
Хлопцы і дзяўчаты тут жа прыліплі адно да аднаго і пачалі хістацца на месцы з боку ў бок. А да мяне нечакана падскочыла нейкае маладзенькае дзяўчо і з мілай усмешкай прамовіла:
— А можна вас запрасіць на танец?
Я нават разгубіўся і не паспеў нічога адказаць, але мой адказ і не быў патрэбны. Дзяўчына шчыльненька прыліпла да мяне і стала расхіствацца з усё большай амплітудай. Я зразумеў, што ўжо танцую.
— А што вы маўчыце і не забаўляеце даму? — запытала мая партнёрка.
— А я саромеюся дзяўчат...
Дзяўчына весела засмяялася.
— Па вас не скажаш. А мяне, між іншым, Алёнай завуць. А вас Мадэстам Пятровічам. Вы ў нас заняткі вялі ў тым годзе. Але, пэўна, мяне і не памятаеце.
— Памятаю, — не задумваючыся, схлусіў я.
— Не, вы памятаеце Кацьку Бовіну, бо яна з твару на мяне крыху падобная, але ў яе чацвёрты памер бюста, і ўсе выкладчыкі толькі туды і глядзяць, а на твар зрэдку для прыстойнасці.
«Божухна! — падумалася мне. — Няўжо і я толькі туды і глядзеў? Бо той бюст я добра памятаю. Які жах!»
Траскатня Алёны не спынялася ні на хвіліну, і ад гэтага думкі неяк рассейваліся па ўсёй галаве. Дзякуй Богу, скончылася музыка.
З палёгкай уздыхнуўшы, я накіраваўся да дзвярэй.
— А бульбу збіраць нам надакучыла, мы маладзенькага захацелі, мы дзяўчаткам вершыкі чыталі, — загучаў той жа знаёмы з'едлівы голас. Ля акна стаялі Марта з Юляй і іранічна пазіралі на мяне. Я абурыўся.
— А што вы тут робіце? А вячэра? А культурная праграма?
— Усё гатова. Нам толькі захацелася паглядзець, як забаўляюцца дарослыя дзядзечкі!..
...У дзяўчат было спакойна і ўтульна. Ціхенька іграла прыемная музыка, на стале ляжала нейкая смаката, народ выпіваў, закусваў і гаманіў. Маё з'яўленне выклікала вір эмоцый.
— Віват вялікаму арганізатару дыскатэк! — зароў Міхалыч.
— Віват сэксуальнаму маньяку! — падтрымала яго Марта. Усе зарагаталі і дружна выпілі за мяне. Я з ахвотай далучыўся да слоў Міхалыча, абсалютна ігнаруючы злоснае дзяўчо па імені Марта. Больш за тое, я пакрысе пачаў заляцацца да Юлі, клапатліва падкладаючы ёй у талерку розныя закускі і забаўляючы крыху фрывольнымі анекдотамі. Гэтая справа, відаць, мне спадабалася, бо ў хуткім часе я дазволіў сабе нават абняць Юлю за плечы і прашапацець ёй у вуха парачку кампліментаў (прынамсі, мне падалося, што гэта былі менавіта кампліменты). І тут нешта гучна бразнула. Я павярнуў галаву і ўбачыў, што Марты за сталом ужо няма. У пакоі павісла цішыня. Усе чамусьці глядзелі на мяне. Куды мне трэба было глядзець, я не ведаў.
— Даганяй, — нарэшце вымавіў Міхалыч, гледзячы проста ў вочы.
— А чаму я? — нічога яшчэ не разумеючы, запытаўся я. — І што здарылася?
— Некаторыя, здавалася б, разумныя мужыкі ў жыцці дурні дурнямі, — зазначыла Юліяна.
Я цяжка ўздыхнуў і выйшаў з хаты. Зорнае неба здавалася халодным і чужым. Навокал панавала прыгнятаючая цішыня, і мне тужліва захацелася ў горад. Вочы паступова прызвычаіліся да цемры, і я разгледзеў каля дрывотні чыюсьці постаць. Несумненна, гэта была Марта. Нізка павесіўшы галаву, я падышоў да яе і паклаў руку на плячо. Яно было мяккім і халодным. «Цікава, дзе яна ўзяла хустку? Ніколі ж не насіла», — падумалася мне. Счакаўшы хвіліну і бачачы, што адпору пакуль няма, паклаў і другую руку. А затым павольна павярнуў дзяўчыну тварам да сябе. І жахнуўся. На ўвесь велізарны рот мне ўсміхаўся гарбуз. Гэта было агароднае пудзіла!
— Ты праўда дурны, ці прыкідваешся? — пачуў я голас Марты. Яна стаяла за маёй спінай і назірала за маімі заляцаннямі да пудзіла.
— Пэўна, дурны, — хуценька пагадзіўся я і, адпусціўшы гарбуз, узяў за руку Марту. — А ты чаго збегла?
— А ты чаго выскачыў? — па-адэску пытаннем на пытанне адказала яна.
— Я за табой.
— А як жа Юля?
— А што Юля? Так, сядзелі, жартавалі...
— Не, ты закончаны балван! — вынесла свой прысуд Марта і моцна прыпала сваімі вуснамі да маіх...
І зноў поле, і зноў бульба. Пасля дыскатэкі студэнты былі падобныя да восеньскіх мух: няспынна пазяхалі, павольна поўзаючы па барознах. У многіх дзяўчат былі падазрона апухлыя вусны. Мяркую, што вечар у іх удаўся. А вось што мне рабіць з нечаканым каханнем, у якім уначы прызналася Марта? Відавочна, што вопыту ў такіх справах мне не хапала. Ды і сям'я ў мяне ёсць, дзесьці, думаю, жонка чакае... А заводзіць раман — гэта ж колькі клопатаў розных: пазабюджэтныя грошы патрэбны, нейкая хата, паролі і яўкі для сустрэч, легенды для жонкі... Не, надта клопатным падаецца мне гэта каханне. Ды і малая яна яшчэ, рамантыка ў галаве адна. Трэба шукаць выйсце, бо за два тыдні, што нам давядзецца тут быць, такога можна накруціць...
Выйсце само прыйшло да мяне ў абед. У сталоўку-клуб-дыскабар зайшла паштарка і гучна закрычала:
— Хто тут Кузыкін?
Усе павярнуліся да мяне, і я быў вымушаны прызнацца:
— Я.
— Вам павестка з ваенкамата, — немаведама чаму зарагатала кабеціна, узяла з мяне подпіс і хуценька з'ехала. Я зірнуў на пакінуты лісток. Так і ёсць: ужо заўтра я павінен з'явіцца ў гарадскі ваенкамат. У адваротным выпадку пералік нейкіх артыкулаў заканадаўства абяцаў заняцца мной ужо ў іншым месцы. Вось яно, маё збаўленне. Ніколі яшчэ армія так не радавала мяне...
Я хуценька сабраў торбу, паціснуў усім рукі і падышоў да Марты.
— Мы яшчэ сустрэнемся? — сумна запытала яна.
— Абавязкова! — бадзёра запэўніў я. — Мы ж у адным інстытуце працуем. Куды ж нам дзецца?
— А апроч працы? — вочы Марты свяціліся надзеяй.
— Не ведаю, даражэнькая. Я ж сямейны... Там будзе бачна...
Я па-сяброўску чмокнуў дзяўчыну ў шчочку і на дзіва хуткім крокам пайшоў у войска.
Віктар ВАРАНЕЦ
,
г. Гродна. 

