Ночы ў Сочы: на розны густ і кашалёк
Цягнік «Мінск—Адлер» перасякае Каўказскі хрыбет праз доўгія цёмныя тунэлі і выязджае на ўзбярэжжа Чорнага мора ў раёне Туапсэ. З гэтага моманту гадзіны чатыры пасажыры не адрываючыся глядзяць у вокны: адсюль і да канчатковага прыпынку цягнік рухаецца ўздоўж берагавой лініі. І калі мора падступае так блізка, што можна разгледзець каменьчыкі на дне, то пасажыры перастаюць дыхаць. Гэта заўсёды адбываецца раніцай, калі на пляж выходзяць самыя першыя купальшчыкі, самыя разумныя, бо ў гэтыя гадзіны мора спакойнае і празрыстае, з вокнаў цягніка яно здаецца неверагодна лазурным.
Вандроўнікі назіраюць, як пляжы паступова запаўняюцца, вось ужо нацягнуты тэнты над платнымі лежакамі, адгароджаны тэхнічныя зоны для гідрацыклаў, вось група дзяцей з віскам і смехам пабегла ў ваду... Апошнія дзве гадзіны прамільгнуць непрыкметна: туалеты зачыненыя, бялізна здадзеная, чамаданы пералічаныя і выстаўленыя з рундукоў, усе пасажыры ўжо трошкі іншыя людзі, думкамі яны ў казачна-лазурных хвалях. Мужчыны падцягваюцца, жанчыны прыгажэюць, усе трошкі загадкава, быццам нешта абяцаючы, усміхаюцца, некаторыя абменьваюцца тэлефонамі і адрасамі: 30 гадзін шляху зблізілі. Нават дзеці, якіх тут, здаецца, больш, чым дарослых, забываюцца на капрызы і стому. Вось яно — мора.
Пасля Туапсэ ў вагоне з'яўляюцца першыя маклеры, якія прапануюць арэнду жылля ў Лазараўскім. Там, дарэчы, выйдзе значная частка пасажыраў. Лазараўскае — гэта ўжо Вялікі Сочы, які працягнуўся на 170 кіламетраў уздоўж мора (ад пасёлка Магры да пасёлка Адлер) і ўключае ў сябе мноства рознай велічыні населеных пунктаў. Па словах маклера, жыллё ў Лазараўскім каштуе ад 250 расійскіх рублёў за ложак-месца (прыкладна 10 у.е.). Маклер папярэджвае, каб не пагаджаліся на больш таннае, бо гэта будзе ў гарах, далёка ад мора. У сваю чаргу інтэрнэт-сайты Вялікага Сочы папярэджваюць: «Ні ў якім разе не карыстайцеся паслугамі маклераў! Яны прапануюць не тое, што трэба вам, а тое, што трэба ім, нязручнае, дарагое і вярнуць грошы будзе надзвычай цяжка, бо яны самі — не гаспадары, а пасрэднікі».
Лічыцца, што ў Лазараўскім добрыя цэны. Пры тым, што гэта буйны пасёлак з двума вакзаламі, марскім портам, канцэртнай залай, кінатэатрам, рэстаранамі, клубамі, барамі, рынкамі, магазінамі, дзіцячым паркам атракцыёнаў... Тут зручная транспартная сувязь, дробнагалечны пляж лічыцца адным з лепшых, мора дастаткова глыбокае, на беразе мноства вячэрніх кавярняў, бараў і дыскатэк.
У Лазараўскім пачынаецца кліматычная зона вільготных субтропікаў: пальмы, магноліі, кіпарысы, эўкаліпты, лаўр, гранат, ядомы каштан, інжыр тут гэтакія ж звычайныя рэчы, як яблыня, парэчка і ліпа ў беларускай вёсцы. Увогуле, Сочы — самыя паўночныя субтропікі ў свеце. Таму лета тут вельмі цёплае, і разам з тым спякотныя дні здараюцца рэдка. Дарэчы, Сочы з усімі прылеглымі раёнамі займаюць першае месца па колькасці сонечных дзён сярод зонаў з падобным кліматам. Натуральны бясплатны салярый тут працуе 2253 гадзіны ў год. Для параўнання: у Мінску за год налічваецца ў сярэднім 28 ясных дзён.
Невялікія пасёлкі Вялікага Сочы: Галавінка, Хобза, Горнае Паветра, Уч-Дэрэ, Лоа, Хоста, Кудэпста і іншыя, па водгуках, ідэальна падыходзяць для сямейнага адпачынку: спакойныя, ціхія, без чэргаў і таўкатні, без лішніх спакус для кашалька. Тут чыстыя і нешматлюдныя пляжы, недарагія кавярынкі і жыллё.
Адлер і Дагамыс лічацца сярэднімі пасёлкамі. Гэта самыя блізкія ад Сочы пасёлкі, і таму тут можна атрымаць усе задавальненні, якія прапануе будучая сталіца Алімпійскіх гульняў і значна зэканоміць грошы. Чатыры гады запар я адпачываю з дзецьмі ў Дагамысе. Дарэчы, большасць адпачываючых ва ўсіх населеных пунктах Вялікага Сочы тут якраз такога тыпу: пабываўшы аднойчы, людзі едуць сюды наступны раз, і потым з году ў год — у адно месца.
Галоўная перавага Дагамыса, на мой погляд, — пляж. Па першае, ён прасторны, месца хапае ўсім, і пракатчыкам інвентару, і тым, хто аддае перавагу непасрэдна цёплым каменьчыкам. Мясцовыя жыхары расказваюць, што гадоў 20 таму ў Дагамысе пляж быў невялікі і з валуноў, але паступова мора адступіла і само прынесла пляскатыя гладкія каменьчыкі, дзякуючы якім у ціхае надвор'е мора застаецца празрыстым да вечара. Можа быць, хадзіць па такім пляжы не так зручна, як па пяску альбо гальцы, але затое чысціня забяспечана. На гэтых каменьчыках прыемна ляжаць нават без дыванка, калі яны яшчэ не надта нагрэліся альбо ўжо трошкі астылі.
Тыя, хто ніколі не быў у гэтых мясцінах, пытаюцца, наколькі там бяспечна, і я заўсёды здзіўляюся. Так, там сапраўды блізка мяжа, за якой Абхазія, але нагоды хвалявацца наконт бяспекі ў мяне ніколі не было. Пры тым, што я езджу з дзецьмі і без мужа, які вечна працуе. Ніхто не чапляецца, не надакучвае нясціплымі позіркамі, не адпускае двухсэнсоўных заўваг. Шпацыраваць можна ў любую гадзіну сутак і ў любым месцы. Мясцовае насельніцтва вельмі добразычлівае і спагадлівае. Для ілюстрацыі раскажу выпадак, які адбыўся з намі сёлета.
Мы адпачывалі на пачатку ліпеня. Некалькі дзён запар мора штарміла. Гэта зусім не выключала купання, хоць на дагамыскім пляжы выратавальнікі вывешвалі забаронны чорны сцяг. Дзеці, тым не менш, верашчалі на хвалях і не звярталі ніякай увагі на пабітыя каленкі і локці. Нарэшце настала раніца, калі мора супакоілася і вада, неверагодна празрыстая і ціхая, нагадвала павелічальнае шкло. Мы прыйшлі на пляж каля дзевяці гадзін. Дзеці адразу за маскі і водныя акуляры і ў ваду пятай кропкай дагары. Захапіўшыся ўбачаным падводным хараством, Дар'я мая не разлічыла адлегласці да дна і ўдарылася пераноссем. Яна не адразу адрэагавала на боль, але потым не магла ўтрымаць слёз, хоць і вельмі старалася. Я вырашыла паказаць яе ўрачу, але медпункт на пляжы адкрываецца а 10-й гадзіне раніцы, пра што мне паведаміў супрацоўнік пракату дайвінг-абсталявання. Ён пацікавіўся, што здарылася, прапанаваў спытаць у бліжэйшым кафэ лёд. У кафэ мне адразу далі фарфоравы кубак з лёдам. Потым дайвінгіст агледзеў Дар'ю, запэўніў, што ніякага пералому няма, падбадзёрыў дзіця і супакоіў мяне. Можа і нічога асаблівага ў гэтым няма, але тым не менш засталося адчуванне, што я знаходжуся не сярод чужых людзей, што любая праблема, якая тут можа ўзнікнуць, можа быць вырашана.
Яшчэ адна характэрная для гэтых мясцін карцінка. Заходзім у цырульню, утраіх сядзім у фае і чакаем. Прыбіральшчыца працягвае нам тазік са слівамі, прапануе частавацца, прычым не па адной штучцы ўзяць, а: «З'ядайце ўсё!»
Цяпер пра цэны. Прыватныя міні-гасцініцы ў Дагамысе: ад 250 расійскіх рублёў з чалавека, двухмесныя нумары з санвузлом — ад 1200 рублёў (1000 у верасні), за такую ж цану можна знайсці аднапакаёвую кватэру «пад ключ», 2-пакаёвыя кватэры — ад 2000 у разгар сезона, 1000 — у верасні. У Дагамысе на пляжы акрамя шматлікіх кавярняў ёсць дзве сталовыя з даволі якаснай ежай, у іх можна паабедаць за 200 расійскіх рублёў, платныя прыбіральні (5 рублёў) і душ з гарачай вадой (70 рублёў), а таксама кран, пад якім можна памыць садавіну — бясплатна!
Мясцовыя жыхары (акрамя саміх прадаўцоў) не раяць купляць віно на разліў, якое прапануецца на кожным кроку на вуліцах, што спускаюцца да мора. Лепш у магазіне «Магніт», які знаходзіцца ў 15 хвілінах хады ад пляжа, узяць бутэльку «Лазы Чарнамор'я» за 50 расійскіх рублёў і быць спакойным за свае галаву і страўнік. Садавіну, арэхі і гародніну вопытныя турысты не купляюць на вуліцы Армавірскай, якая злучае Батумскую шашу і бераг, усё гэта ў тры разы таннейшае прадаецца ў фруктовых крамах альбо на рынку ў цэнтры пасёлка.
Што датычыцца забаў, то нават пры неабходнасці эканоміць тут ёсць магчымасць адпачыць ад сонца і вады, набрацца ўражанняў і нарабіць цікавых фатаграфій. Не абавязкова купляць экскурсіі. Можна на рэйсавым аўтобусе (рублі за чатыры) даехаць да «Азёраў кахання» (Карыта), гэта кіламетраў 9 ад Дагамыса ў горы. Уваход на Азёры каштуе 50 рублёў, тут можна правесці цэлы дзень, альбо яго сярэдзіну, бо паўдзённае сонца рассейваецца лістотай дрэў. Адразу будуць прапанаваныя шашлыкі, калі дазволяць грошы, можна скарыстацца саўнай. Карыта, альбо Азёры кахання — вельмі прыгожае месца: горная рака ўтварыла ў скале вадаёмы рознай велічыні і вышыні. Вада крышталёвымі каскадамі пераліваецца з аднаго возера, альбо карыта, у іншае, а ў самых маленькіх закіпае вірам, казыча бурбалкамі, зносіць у бок наступнага вадаспаду і знімае ў азарце тую нешматлікую вопратку, у якой ты асмеліўся ўвайсці ў раку.
Адна з самых папулярных славутасцяў Сочы — гара Ахун, 663 метры над узроўнем мора, на яе вяршыні знаходзіцца 30-метровая вежа з белага вапняку. Гэта лепшая назіральная пляцоўка на ўзбярэжжы, з якой адкрываецца панарама Сочы, Хосты і Адлера, цудоўны від на мора і вяршыні Вялікага Каўказа. Кажуць, што ў яснае надвор'е можна нават убачыць Турцыю па другі бок мора. Уваход на вежу каштуе 50 рублёў, яшчэ столькі ж — карыстанне біноклем, што на наш вопыт, зусім неабавязкова.
Ну і нарэшце, самі Сочы-Цэнтр, адмыслова падсвечаны, напоўнены смехам, музыкай і водарам прыгод ноччу, адпачываючы, зялёны, не меней прыгожы ўдзень. Дэндрарый, Рыўера, марскі порт, акварыум — гэта тое, што трэба ўбачыць, каб мець уяўленне пра горад, якім ганарацца расіяне.
Найбольш дарагое задавальненне, а калі ёсць дзеці-падлеткі, то без яго не абыдзешся, — аквапарк. Тры гады запар мы ездзілі ў «Аквалао» — гэта крыты круглагадовы парк водных горак, у кошт білета якога ўваходзіць наведванне саўны, шведскі стол і «разынка» — хвалевы басейн. Але сёлета мы даехалі на электрычцы да Туапсэ, а адтуль аўтобусам да пасёлка Небуг, дзе знаходзіцца аквапарк «Дэльфін». Дзецям, асабліва хлопцам, ён спадабаўся больш, бо тут большая колькасць горак, у тым ліку экстрэмальных. Уваход у аквапарк каштуе ад 40 да 50 долараў, у залежнасці ад працягласці і часу, дзецям — скідкі.
...Дні пралятаюць непрыкметна, і вось ужо цягнік вязе цябе, загарэлага і расслабленага, у зваротным накірунку. Яшчэ на чатыры гадзіны табе падорана магчымасць бачыць мора, якое падступае да чыгункі так блізка, што ты не вытрымліваеш і кідаеш у акно манету — каб вярнуцца.
Вольга МЯДЗВЕДЗЕВА. 

