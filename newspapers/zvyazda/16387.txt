Улазіны (уваходзіны)
Адным з самых распаўсюджаных славянскіх павер'яў, якія звязаны з пераездам (уваходам) у новую хату, з'яўляецца тое, што новае жытло абавязкова павінна ўзяць сабе ахвяру — таго, хто ўваходзіць першым. Здавён першым у хату пускалі ката, а на падворак — пеўня. Ужо за імі з хлебам-соллю і абразамі ішлі гаспадар з гаспадыняй і дзецьмі. Па меркаваннях нашых продкаў, кошка першай сустракае свайго гаспадара на тым свеце, а певень заўсёды быў гаспадаром на падворку — без яго і скаціна не вялася, і карова не даілася... Пасля гэтага неабходна было перанесці полымя са старой хаты: дзеля гэтага ў гліняны посуд клалі некалькі вугельчыкаў.
* Народнае ўяўленне аб дабрабыце ў хаце было звязана з дамавіком. Таму рабілі цэлы шэраг абрадавых дзеянняў, каб запрасіць дамавіка са старой хаты ў новую: на даху ставілі пачастунак — кавалак хлеба з соллю і чарку гарэлкі, прыносілі ў хату стары венік — месца жыхарства дамавіка. Пры гэтым казалі: «Гаспадар-бацюхна, прыходзь да мяне ў госці, хлеб-соль частаваць, маю скацінку даглядаць».
* Уваход у новую хату ажыццяўлялі толькі на маладым, а яшчэ лепш на поўным, Месяцы, каб у хаце заўсёды быў дастатак і дабрабыт.
* У народзе верылі, што на працягу года ёсць так званыя «шчаслівыя» і «нешчаслівыя» дні. Самым удалым днём для пераезду ў новую хату лічылі Сямёнаў дзень —
14 верасня: будаўніцтва хаты распачыналі на Тройцу («Без Тройцы дом не строіцца»), а ўлазіны выконвалі восенню, напярэдадні зімы. Лічылася, што святы Сямён прынясе хаце дабрабыт, шчасце і спакой. Таксама добрым днём для улазін лічылі дзень, калі святкуюць Увядзенне ў храм Багародзіцы —
4 снежня.
* Перад тым, як перасяліцца ў новую хату, нашы продкі выконвалі шэраг магічных дзеянняў. Напрыклад, гаспадыня магла ўпотай ад усіх зрабіць так званы абрад на захаванне хаты: на золку тройчы аббегчы хату аголенай, чытаючы пры гэтым замовы ад ліхога чалавека, драпежнага звера, пажару, мору і інш.
* Перад тым, як з'ехаць на новае месца, у старой хаце заўсёды старанна прыбіралі. Залатое правіла — нічога не пакідаць пасля сябе. У тым выпадку, калі ў старой хаце жыццё добра ладзілася, крыху смецця з падлогі маглі перанесці ў новую хату.
* Адно з абавязковых рытуальных дзеянняў улазін — зварыць
кашу
ў старой хаце і прынесці у новую, каб разам з кашай перанесці ўдачу, сямейнае шчасце, дабрабыт. Гаршчок з кашай загортвалі ў кажух, рабілі паклоны на чатыры бакі, а перад тым, як пераступіць парог старой хаты, запрашалі дамавіка ў новую хату.
* Калі ў новую хату пераязджала сям'я, у якой не было дзетак, то прасілі першай пасля кошкі і пеўня зайсці цяжарную жанчыну.
* Калі ў хату засялялася сям'я пчаляра, то гаспадар павінен быў намазаць мёдам усе чатыры куты, каб ён не пераводзіўся і каб жыццё было «салодкае».
* У новую хату ніколі не пераносілі тую частку абстаноўкі, мэблю (напрыклад, лаўкі), якія выкарыстоўваліся падчас пахавання.
* І наадварот, калі жадалі, каб у хаце пасялілася «старое» шчасце, везлі старыя ложкі, люлькі, шафы...
* Улазіны спраўлялі ўрачыста, як вяселле, накрывалі святочны стол, запрашалі і сваякоў, і суседзяў, і членаў абшчыны. Тыя, у сваю чаргу, прыходзілі на ўлазіны з падарункамі, жадалі шчаслівага і спрыяльнага жыцця ў новай хаце. Найбольшай пашанай на ўлазінах заўсёды карысталіся цесляры і печнікі.
* Падчас улазін, а лепш пры закладцы новай хаты, неабходна ў чатыры куты пакласці дробязь і сказаць:
«Мір, спакой, багацце. У імя Айца, і Сына, і Святога духа. Амін».
Аксана КАТОВІЧ, Янка КРУК.
Новая рубрыка аб народных традыцыях будзе ў «Звяздзе» штодзённай. Чакаем вашых водгукаў і прапаноў. 

