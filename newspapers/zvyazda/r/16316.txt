Зробім Навагрудак яшчэ больш прывабным для турыстаў!
У наступным, 2009 годзе, спаўняецца 965 гадоў з часу верагоднага заснавання старажытнага Наваградка, 250 гадоў з часу выхаду ў свет першай кнігі пра яго гісторыю (Львоў, 1759) і 65 гадоў з дня вызвалення горада ад фашысцкай акупацыі.
Грамадскасць і ўлады Навагрудка рыхтуюцца годна сустрэць гэтыя гістарычныя даты: працягнуць увекавечанне імёнаў выдатных людзей, звязаных са шматвяковай гісторыяй Наваградчыны, правядуць шэраг цікавых мерапрыемстваў, якія зробяць свой славуты горад яшчэ больш прыгожым, утульным і прывабным для яго жыхароў і гасцей.
Нядаўна ў горадзе быў устаноўлены помнік Елісею Лаўрышаўскаму (скульптар Г.В. Буралкін), легендарнаму заснавальніку першага на Наваградчыне манастыра. У будынку былой беларускай гімназіі (СШ № 1) адкрыты музей Барыса Кіта, знакамітага яе выпускніка. Рэгулярна праводзяцца святы горада, сярэднявечнай культуры, рыцарскія турніры, ладзяцца розныя выставы, значную культурна-асветніцкую працу ажыццяўляюць два музеі — гістарычна-краязнаўчы і Адама Міцкевіча.
Мы, ураджэнцы Наваградчыны, патрыёты роднага краю і беларускай краіны, шчыра зацікаўленыя ў далейшым усебаковым развіцці і росце іміджу роднага горада, цалкам падтрымліваем намер мясцовых уладаў і грамадскасці горада ўзвесці ў Навагрудку помнік вялікаму князю і каралю Міндоўгу, заснавальніку Вялікага Княства Літоўскага, Рускага і Жамойцкага.
Ён сапраўды быў незвычайнай гістарычнай асобай, мужным воінам, умелым палітыкам, выдатным дзяржаўным дзеячам. У надзвычай цяжкіх гістарычных умовах Міндоўг змог закласці фундамент магутнай еўрапейскай дзяржавы, якая адыграла лёсавызначальную ролю ў гісторыі літоўскага і беларускага народаў. Упэўнена можна сцвярджаць, што без палітычнага аб'яднання раздробленых літоўскіх і беларускіх земляў, ажыццёўленага ў ХІІІ—ХІV стагоддзях гэтым князем і яго паслядоўнікамі, наўрад ці змаглі б канчаткова сфарміравацца і захавацца ў гісторыі як асобныя этнасы гэтыя народы і наўрад змаглі б стварыць такую багатую і самабытную культурную спадчыну. І вельмі справядліва і слушна будзе ўвекавечыць у помніку імя Міндоўга менавіта ў Навагрудку — горадзе, які стаў першай сталіцай Вялікага Княства Літоўскага і дзе Міндоўг быў каранаваны ў 1253 годзе.
Думка аб узвядзенні ў Навагрудку помніка Міндоўгу была ўпэўнена выказана, пераканаўча абгрунтавана і цалкам падтрымана яшчэ ў 2003 годзе на Міжнароднай навуковай канферэнцыі, якая праводзілася ў Навагрудку і была прысвечана 750-годдзю каранацыі гэтага князя. Увасобіць жа яго вобраз пагадзіўся вядомы беларускі скульптар Г.В. Буралкін, які ўжо зрабіў папярэдні праект коннай скульптуры Міндоўга.
Манумент Міндоўгу ўдала спалучыцца з іншымі помнікамі і гістарычнымі славутасцямі Навагрудка, несумненна, упрыгожыць гэты горад, дадаткова ўзніме яго імідж як аднаго з вядучых турыстычных цэнтраў нашай краіны і паспрыяе яшчэ большай турыстычнай прыцягальнасці горада. Нагадаем таксама, што ў 2010 годзе спаўняецца 600 гадоў з дня славутай Грунвальдскай бітвы, у якой важкі ўклад у агульную перамогу над ворагам унеслі і гераічныя рыцары Наваградскай зямлі.
Намер узвесці манументальны помнік заснавальніку ВКЛ сведчыць, што ў Навагрудку добра ведаюць і паважаюць гістарычнае мінулае нашага народа, справядліва аддаюць належнае выдатным дзеячам беларускай гісторыі і культуры і не на словах, а на справе клапоцяцца аб умацаванні нацыянальна-патрыятычнай свядомасці сваіх грамадзян і захаванні высокага іміджу свайго старажытнага і маладога горада.
Міхаіл КАСЦЮК,
акадэмік НАН Беларусі, доктар гістарычных навук.
Вячаслаў ЧАМЯРЫЦКІ,
кандыдат філалагічных навук. 

