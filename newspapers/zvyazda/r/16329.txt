Графік прайшоў? Будзе даплата
Пенсіі
У выніку рашэння аб павелічэнні пенсій выдаткі Фонду сацыяльнай абароны на гэтыя мэты ўзрастуць на 96 мільярдаў і складуць 964 мільярды рублёў у месяц. Разам з тым, паведаміла ў гутарцы з карэспандэнтам «Звязды» начальнік галоўнага ўпраўлення пенсійнага забеспячэння і сацыяльнага страхавання Міністэрства працы і сацыяльнай абароны Валянціна Каралёва, сама па сабе гэта акалічнасць ніяк не адаб'ецца на графіках выплат — неабходныя сродкі ў Фондзе ёсць.
Як зазначыла Валянціна Каралёва, выплата працоўных пенсій у новых памерах адбудзецца менавіта ў жніўні. У прыватнасці, асобам, графікі якіх прыйшліся на дні да прыняцця рашэння аб пераразліку, плануецца зрабіць даплаты да канца гэтага месяца.
Дарэчы, варта нагадаць, што з 1 жніўня памер сярэдняй працоўнай пенсіі па ўзросце павялічыўся на 11,2 працэнта — да 408,1 тыс. рублёў. Адначасова памер максімальнай пенсіі па ўзросце непрацуючым пенсіянерам пры стажы 45 гадоў у мужчын або 40 гадоў у жанчын і індывідуальным каэфіцыенце 4,0 і вышэйшым складзе 634,2 тыс., максімальны памер пенсіі працуючым пенсіянерам пры такім жа стажы і каэфіцыенце 1,3 і вышэйшым — 460,4 тыс., а памер мінімальнай пенсіі па ўзросце пры стажы мужчын 25 і жанчын 20 гадоў — 185 тыс. рублёў.
Пры гэтым, заўважыла Валянціна Каралёва, памер павелічэння пенсіі ў кожнага пенсіянера атрымаецца розным і будзе залежаць ад стажу і індывідуальнага каэфіцыента заробку.
Сяргей ГРЫБ. 

