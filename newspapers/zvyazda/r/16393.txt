Расійскі пасол прагназуе павышэнне цаны на газ
Пытанне аб новай цане на расійскі газ для Беларусі, магчыма, будзе абмеркавана на маючай адбыцца ў жніўні сустрэчы прэм'ер-міністраў Беларусі і Расіі. Аб гэтым паведаміў на прэс-канферэнцыі ў Мінску Надзвычайны і Паўнамоцны Пасол РФ у Беларусі Аляксандр Сурыкаў. Паводле яго слоў, цана на расійскі газ, які пастаўляецца ў Беларусь, вызначаецца кантрактам з «Газпрамам», заключаным у 2006 годзе. І формула вызначэння цаны, прапісаная ў гэтым кантракце, роўная 80 працэнтам цаны на газ для Польшчы мінус мытныя пошліны, мінус транзіт на Польшчу праз Беларусь плюс транзіт на Беларусь. Пасол нагадаў, што ў гэтым годзе цана на газ у Польшчы складала $320, у будучым годзе гэта будзе прыкладна $400. «Плюс да гэтага далікі, звязаныя з ростам цэнаў на нафту. Яны ўдакладняцца ў першым квартале 2009 года, але гэта не будзе перавышаць 7 працэнтаў», — дадаў Аляксандр Сурыкаў. «Такім чынам, відавочна, што цана на газ перасягне за $200», — сказаў пасол.
Аляксандр Сурыкаў не выключае магчымасці вяртання да перагавораў па адзінай валюце Расіі і Беларусі. Пасол Расіі адзначыў: з улікам таго, што дысбаланс у гандлі Беларусі і Расіі павялічыўся, і ў першым паўгоддзі адмоўнае сальда для Беларусі склала $6 млрд, можна прадбачыць вяртанне размоў аб адзінай валюце.
Пагадненні аб пастаўках беларускага цукру ў Расію будуць заключацца штогод. На думку Аляксандра Сурыкава, Беларусі і Расіі мэтазгодна імкнуцца да стварэння адзіных уласнікаў-цукравытворцаў. «Тады будзе адзіны цукровы рынак», — растлумачыў ён.
Аляксандр Сурыкаў выключыў перспектыву размяшчэння на тэрыторыі Беларусі расійскіх элементаў ядзернага ўзбраення ў выпадку заключэння Польшчай пагаднення з ЗША аб размяшчэнні на сваёй тэрыторыі элементаў амерыканскай ПРА.
«Ваеннае супрацоўніцтва Беларусі і Расіі ў гэтым пытанні некалькі абмежавана міжнародным дагаворам 1994 года, згодна з якім Беларусь аб'яўлена бяз'ядзернай зонай, і гарантам гэтага выступіла ў тым ліку Расія», — нагадаў пасол.
Пры гэтым ён адзначыў, што размяшчэнне на тэрыторыі Беларусі іншых відаў элементаў абароны, у тым ліку ракетных комплексаў «Іскандэр» або стратэгічных бамбардзіроўшчыкаў не выключаецца. «Аб гэтым няхай дагаворваюцца ваенныя ведамствы», — дадаў дыпламат. Як падкрэсліў Аляксандр Сурыкаў, канкрэтныя дзеянні могуць быць прадуманы толькі пасля таго, як ЗША падпішуць дагавор з Польшчай.
Сітуацыя з выбарам кампаніі для будаўніцтва АЭС у Беларусі складваецца на карысць Расіі. Такую думку выказаў пасол Расіі.
БЕЛТА. 

