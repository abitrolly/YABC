Аляксандр Майсееў: «У нашым раёне паўсюдна — сляды абнаўлення»
Прадстаўляем суразмоўцу
Аляксандр Майсееў ураджэнец Петрыкаўшчыны, які свой родны край пакідаў толькі на час вучобы ў Мінскім тэхнікуме будаўнічых матэрыялаў і службы ў арміі. Атрымаўшы спецыяльнасць тэхніка-механіка, не супакоіўся і працягваў браць вышыні навукі, для чаго закончыў яшчэ дзве вышэйшыя навучальныя ўстановы: тэхналагічны інстытут імя Кірава і інстытут правазнаўства. Завочна, вядома, бо працаваў у органах дзяржаўнага кіравання і на партыйнай рабоце. І ўсё — у сваёй старонцы: быў і намеснікам старшыні райсавета дэпутатаў, і загадчыкам арганізацыйнага аддзела райкама партыі, і кіраўніком спраў райвыканкама. Апошнія пяць гадоў з'яўляецца намеснікам старшыні Петрыкаўскага раённага выканаўчага камітэта.
— Аляксандр Фёдаравіч, нагод для нашай гутаркі сёння — некалькі. Набліжаецца дзень будаўніка, а сярод пытанняў, якія вы курыруеце згодна са сваёй службовай пасадай, якраз з'яўляецца і будаўніцтва. Па-другое, нам вядома, што раён, у адрозненне ад некаторых іншых на Гомельшчыне, паспяхова справіўся з паўгадавым заданнем і набірае належныя тэмпы, каб гэтак жа завяршыць і гадавую праграму. Дык вось пытанне: як гэта дасягаецца?
— Хачу адразу сказаць, што сёлетняя праграма будаўнічых работ даволі складаная і што кожны год яна павялічваецца. Тым не менш, асноўныя паказчыкі, якія кантралююцца, мы выконваем. Асноўны ўпор, як гэтага патрабуюць кіраўнікі краіны, робіцца на ўзвядзенне жылля. На гэты год планам прадугледжана здаць яго ў эксплуатацыю 11 700 квадратных метраў, у тым ліку навасельцы прадпрыемстваў аграпрамысловага комплексу павінны атрымаць у вёсцы семдзесят жылых дамоў. Раён справіўся з заданнем, даведзеным рашэннем аблвыканкама. Увод агульнай плошчы забяспечаны на 65 працэнтаў замест даведзеных 50. Здадзена таксама 42 жылыя дамы для працаўнікоў аграпрамысловага комплексу раёна, што адпавядае 60 працэнтам ад агульнага гадавога задання згодна з указаным вышэй рашэннем аблвыканкама.
Па дзяржаўнай праграме мы павінны сёлета закончыць шэраг работ у двух аграгарадках — Пцічы і Камаровічах, дзе цяпер працуюць падрадныя арганізацыі.
— Гэта ж не першыя аграгарадкі ў раёне?
— Не першыя. Да гэтага ў іх ператварыліся вёскі Бабунічы, Ляскавічы, Чалюшчавічы, Конкавічы. Трэба прызнаць, што ў будаўніцтве аграгарадкоў Пціч і Камаровічы ёсць пэўныя цяжкасці, якія неабходна пераадольваць.
— У будаўнічым працэсе па жыллю ў мінулыя гады ў вашым раёне быў задзейнічаны Мазырскі домабудаўнічы камбінат. Сёлета — таксама?
— Не, сёлета яго калектыў у нас не працуе, хоць першапачаткова планавалася, каб з тых сямідзесяці дамоў дванаццаць былі на рахунку камбіната. Але потым адбылося пераразмеркаванне будаўнічых аб'ектаў, што пацягнула за сабой, акрамя іншага, перагляд праектна-каштарыснай дакументацыі, тытульных спісаў для фінансавання і іншае. Такім вось чынам і атрымалася, што ўсе цяжкасці будаўніцтва ляглі на мясцовыя арганізацыі: АМК-110 камунальнага вытворча-будаўнічага ўнітарнага прадпрыемства «Палессебуд», Капаткевіцкай ПМК-4 адкрытага акцыянернага таварыства «Гомельсаўгасбуд», ААТ «Петрыкаўрамбуд» Гомельскага «Аблбудкомплексу», мясцовага ДРБУ-112, дзе кіраўнікамі Анатоль Берднік, Уладзімір Перавознікаў, Аляксандр Зярноў і Аляксандр Каваленка.
На тэрыторыі раёна ў будаўнічай галіне задзейнічаны некаторыя падрадныя арганізацыі і з іншых мясцовасцяў, якія добра сябе зарэкамендавалі. Гэта «Палессебуд», прыватнае прадпрыемства з Мазыра «Лотас», Жыткавіцкі «Рытмсэрвіс». Яны шчыруюць на аб'ектах Нацыянальнага парка «Прыпяцкі».
— У Петрыкаве, як вядома, будуецца міні-цеплаэлектрацэнтраль, і яна павінна быць здадзена сёлета. Як тут ідуць справы?
— Правільна, будуецца. Яе заказчыкам з'яўляецца «Райжылкамгас», які ўзначальвае Ўладзімір Шостак. Адзначу, што яна пасля ўводу ў строй павінна працаваць на мясцовых відах паліва і, як гаворыцца, выдаваць на гара цепла- і электраэнергію ў такіх памерах: 5,5 гігакалорый і 1,2 мегават у гадзіну адпаведна. Арыенціровачны кошт аб'екта — звыш чатырнаццаці мільярдаў рублёў, з якіх 20 працэнтаў выдзяляе райвыканкам, 30 — Рэспубліканскі фонд аховы прыроды, 15 — дэпартамент па энергаэфектыўнасці і 15 — Кіраўніцтва справамі Прэзідэнта краіны. Сёння з упэўненасцю можна сказаць, што гэты важны аб'ект сёлета здадзены ў строй дзеючых не будзе.
У гутарку ўступае Шостак, дырэктар «Райжылкамгаса»:
— Наша арганізацыя з'яўляецца заказчыкам такіх важных аб'ектаў, як ачышчальныя збудаванні, увод якіх запланаваны на наступны год, і міні-ЦЭЦ. Па першай будоўлі праблем няма. Адзінае, што нам патрэбна цяпер зрабіць, гэта або набыць перасоўны растворны вузел, або заключыць дагавор з якойсьці арганізацыяй, якая магла б пастаўляць на аб'ект 250 кубаметраў бетону ў суткі.
Што датычыцца міні-ЦЭЦ, дык тэрмін будаўніцтва яе — 19 месяцаў. Генеральны праекціроўшчык — «Белінвестэнергазберажэнне», а на падрадзе ў гэтай арганізацыі — «Белпрампраект» Міністэрства архітэктуры і будаўніцтва. Што і казаць, аб'ект даволі складаны. Праектна-каштарысная дакументацыя на яго павінна была быць гатова яшчэ летась, але і сёння яна распрацавана не ў поўным аб'ёме.
— На наша першае пытанне, Аляксандр Фёдаравіч, вы адказалі не поўнасцю: што садзейнічае перавыкананню паўгадавога задання?
— Вялікі вопыт работы кіраўнікоў будаўнічых арганізацый, якія з пачуццём высокай адказнасці працуюць і мабілізавалі на яе свае калектывы. Добрая арганізацыя работы, кантроль за захаваннем тэхналагічных працэсаў і іншыя фактары. Гэта зусім не азначае, што намі ўсё ўжо зроблена ва ўказаным накірунку, што няма цяжкасцяў, праблем. Ёсць яны, і звязаны з тым, што нашы будаўнічыя арганізацыі перагружаны, што не хапае вопытных будаўнікоў, бо многія з іх аддаюць перавагу расійскім рэгіёнам, дзе заробкі большыя. Свае недахопы ў будаўнічым канвееры мы ведаем і стараемся іх пераадольваць.
— Адным словам, самасупакоенасці няма?
— Няма. Пытанні будаўніцтва аб'ектаў пастаянна знаходзяцца на кантролі і райвыканкама, і вышэйстаячых арганізацый, якія дапамагаюць нам. Хачу таксама сказаць, што ў раёне не толькі многае будуецца, але і рэканструюецца, абнаўляецца. У гэтым вы ўпэўніцеся, калі праедзеце і па горадзе Петрыкаве, і па вёсках, што я і прапаноўваю вам зрабіць з начальнікам аддзела архітэктуры і будаўніцтва Анатолем Фурса.
На свае вочы
І вось мы ў Конкавічах, якія сталі аграгарадком летась. На што звяртаем увагу тут? Цэлая вуліца забудавана дамамі-катэджамі, новае аблічча набылі сельскі Дом культуры, урачэбная амбулаторыя, магазіны. Пад'язджаем да таго месца, дзе працуюць будаўнікі на чатырох дамах, якія павінны быць здадзены ў трэцім квартале. На аб'екце сустракаем дырэктара «Петрыкаўрамбуда» Аляксандра Зярнова. Ён расказвае, а Анатоль Фурса дапаўняе яго пра тое, што забудова вуліцы пачалася ў 2005 годзе, і з'явілася з таго часу тут 18 дамоў. Спачатку гэта былі з пенагазасілікатных блокаў, якія завозіліся з ААТ «Гомельбудматэрыялы».
Адлегласць, вядома, вялікая, а бліжэй знайсці іх вытворцу няма як. Але ж Петрыкаўскі раён лясісты. Дык чаму б не паспрабаваць будаваць жыллё для вяскоўцаў з мясцовага матэрыялу — дрэва — вырашылі ў раёне. Спецыялісты «Мазырсельбудпраекта» ажыццявілі прывязку мясцовасці тыпавых праектаў такога жылля па прэзідэнцкай праграме, зацверджаных міністэрствам.
— Лясныя дзялянкі, — апавядае Аляксандр Валянцінавіч, — знаходзяцца за дзесяць кіламетраў, у раёне маецца керамзітавы завод. Вось і ўсе асноўныя будаўнічыя матэрыялы, якія мы выкарыстоўваем. Выгадна? Вядома. Трэба ўсё лічыць, падсумоўваць, параўноўваць. Акрамя ўсяго іншага, у нашай вытворчасці, будаўніцтве дамоў з драўляных брусоў, адсутнічае так званы мокры працэс, бо ўнутры — сухая тынкоўка. Раней было такое: мяне, як кіраўніка будаўнічай арганізацыі, прымушалі пераходзіць на цагельныя варыянты, я ж настойваў на сваім, і цяпер усе драўляныя дамы ўзводзіць у раёне наш калектыў.
— Напэўна, такое жыллё цёплае?
— Цёплае, але, прызнаюся, раней былі нараканні жыхароў на недахоп цяпла ў падобных збудаваннях. Дык мы ўжо каторы час дадаткова ўцяпляем іх і абшываем з вуліцы сайдзінгам. Паглядзіце, як прыгожа выглядаюць яны цяпер.
— Сапраўды, эстэтыка, — разважаем мы разам з брыгадзірам Аляксандрам Боўсунам, які аддаў будаўнічай справе больш за трыццаць гадоў і бачыць мэту ў тым, каб добраўпарадкаваць родны край. Яго калектыў з шасці чалавек, у якім спалучаецца вопыт старэйшых з энергіяй маладзейшых, шчыруе ў працы з васьмі гадзін раніцы, і кожны дзень адзначаецца новымі здабыткамі. Што гэтыя чатыры дамы будуць здадзены ў канцы трэцяга квартала, як і намечана, сумненняў у яго няма.
Наступны наш маршрут ляжаў на Ляскавічы, цэнтральную сядзібу Нацыянальнага парку «Прыпяцкі». Ехалі туды праз Петрыкаў, і Анатоль Уладзіміравіч прапанаваў завітаць у адзін з жылых мікрараёнаў, дзе толькі што быў здадзены па выніках першага паўгоддзя двухпад'ездны пяціпавярховік на сорак кватэр. Будавалі яго працаўнікі Капаткевіцкай ПМК-4 за сродкі членаў калектыву індывідуальных забудоўшчыкаў (КІЗ). Дом з цэглы, з трохслойнымі сценамі, уцеплены. У ім было прадугледжана ашкленне лоджый, каб кожны гаспадар кватэры не рабіў гэта на свой асабісты лад і тым самым не псаваў знешняе яго аблічча.
Побач стаяў такі ж самы дом, здадзены летась. І мы пацікавіліся, ці ёсць ахвотнікі будаваць жыллё за свой кошт? Аказваецца, ёсць, бо спадзявацца сёння на атрыманне кватэры ў райцэнтры за кошт дзяржавы — справа, хутчэй за ўсё, безнадзейная: савецкія часы даўно прайшлі. Чарга на атрыманне жылля ў горадзе — паўтысячы сем'яў. Узяць крэдыты ў банку не складае ніякіх цяжкасцяў, сказаў нам адзін з жыхароў горада Аляксандр Аўчыннікаў, член КІЗа. Яго сям'я з трох чалавек пражывае ў чужой кватэры і спадзяецца, што атрымае сваю ўжо ў наступным годзе.
Дарэчы, недалёка ад тых двух пяціпавярховікаў, але ўжо ў іншым мікрараёне, у раёне вуліцы імя Луначарскага, пачынаецца будаўніцтва 59-кватэрнага дома КІЗа № 5, куды прывезлі ўжо бытоўкі. Тут з'явіцца такі ж самы дом і яшчэ адзін на 20 кватэр. Праекты на іх ужо распрацаваны.
Па дарозе ў Ляскавічы мы былі сведкамі таго, як добраўпарадкоўваецца горад. Вось вуліца імя Валадарскага, якая злучае два жылыя масівы — цэнтр і былы ваенны гарадок. Тут устанаўліваюца бардзюрныя камяні, робяцца так званыя «кішэні» для транспарту. А вось ідуць работы па рэстаўрацыі будынкаў сярэдняй агульнаадукацыйнай школы № 1, Петрыкаўскага аддзялення Аграпрамбанка, старажытнага асабняка, дзе размяшчаецца рыбінспекцыя. Па дарозе ж у Ляскавічы бачылі рамонтнікаў аўтатрасы.
Сам жа аграгарадок уражвае тым, што тут ужо зроблена і робіцца цяпер працавітымі рукамі будаўнікоў. Напрыклад, узводзіцца пяцізоркавая гасцініца на пяцьдзесят месцаў, неўзабаве будуць закончаны работы на Доме экалагічнай адукацыі. Побач з адноўленым сельскім Домам культуры — прыбудаваны новы будынак, у якім размясціліся Петрыкаўскае аддзяленне Аграпрамбанка і комплексна-прыёмны пункт камбіната бытавога абслугоўвання насельніцтва, які быў здадзены ў эксплуатацыю ў чэрвені. Цяпер тут ідзе будаўніцтва пяці дамоў-катэджаў, якія ўзводзяцца па прэзідэнцкай праграме, а на наступны год колькасць іх узрасце да 15—18. Пабывалі мы таксама і на стадыёне, які, хоць і належыць школе, але разлічаны на заняткі фізкультурай і спортам жыхароў аграгарадка і іншых населеных пунктаў раёна. Стадыён з бегавымі дарожкамі, трыбунамі для гледачоў, футбольным полем, пляцоўкамі для гульні ў тэніс, баскетбол. Неўзабаве будзе зроблена воднае абуладкаванне двух вадаёмаў, а зараз ідзе распрацоўка праекта музея прыроды. Старыя пустыя дамы зносяцца, і на іх месцы ўзнікаюць новыя. Ляскавічы ўпэўнена мяняюць сваё знешняе аблічча, напаўняючы жыццё людзей светлымі фарбамі.
Сустрэліся мы і з начальнікам упраўлення капітальнага будаўніцтва райвыканкама Мікалаем Батанам, і вялі з ім гутарку аб асваенні бюджэтных сродкаў, правядзеннем газу ў прыватны сектар, чаго чакаюць многія жыхары, прыцягненні да будаўніцтва большай колькасці людзей і наогул аб рабоце ўпраўлення, якому нядаўна споўнілася 35 гадоў. Ён падкрэсліў, што працы наперадзе — шмат.
А ў заключнай гутарцы з намі намеснік старшыні Петрыкаўскага райвыканкама Аляксандр Майсееў папрасіў на старонках газеты выказаць шчырую ўдзячнасць будаўнікам, што пераўтвараюць гэты Палескі край і павіншаваць іх з надыходзячым прафесійным святам, пажадаць добрага здароўя, дастатку ў сем'ях, добрага настрою. Што мы з ахвотай і робім.
Ідзе будаўніцтва гасцінічнага комплексу ў Ляскавічах.
Добраўпарадкаваная тэрыторыя банка ў в. Ляскавічы.
Канкавіцкая амбулаторыя агульнай практыкі: фельчар Алена Браім.
Брыгадзір будаўнікоў Аляксандр Баўсун.
Галоўны архітэктар раёна Анатоль Фурса і дырэктар ААТ «Петрыкаўрамбуд» Міхаіл Зярноў.
Матэрыял падрыхтавалі Алена ДАЎЖАНОК, Уладзімір ПЕРНІКАЎ.
Фота Марыі ЖЫЛІНСКАЙ.
247940, г. Петрыкаў, вул. Гагарына, 15, райвыканкам.
Тэлефон (8+02350) 5 12 10
Факс (8+02350) 5 17 01
УНН 400065489.
УНН 400065489. 

