Беларуская дзяўчынка не вярнулася з ЗШАз адпачынку
Міністэрства замежных спраў і пасольства Беларусі прымаюць меры па найхутчэйшым вяртанні з ЗША няпоўнагадовай грамадзянкі нашай краіны.
Як паведамілі
БЕЛТА ў Дэпартаменце па гуманітарнай дзейнасці Кіраўніцтва справамі Прэзідэнта Беларусі, 5 жніўня група беларускіх дзяцей у складзе 25 чалавек, якая знаходзілася на аздараўленні ў ЗША, планавала вылецець у Мінск з Сан-Францыска. Да назначанага часу ў аэрапорт не прыбыла адна няпоўнагадовая грамадзянка Беларусі. У сувязі з гэтым вылет групы беларускіх дзяцей быў адкладзены. «Вечарам гэтага ж дня і раніцай 6 жніўня ў МЗС Беларусі быў выкліканы Часовы Павераны ў справах ЗША ў Рэспубліцы Беларусь Джонатан Мур. Амерыканскаму дыпламату было перададзена патрабаванне беларускага боку прыняць усе неабходныя меры для забеспячэння безумоўнага вяртання беларускай грамадзянкі на радзіму», — расказалі ў дэпартаменце.
Амерыканскаму боку была ўручана адпаведная нота і заяўлена патрабаванне забяспечыць неадкладны вылет групы беларускіх дзяцей на радзіму ў поўным складзе. 

