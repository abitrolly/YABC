Юны матацыкліст загінуў
У Браслаўскім раёне вучань 8-га класа Слабадской сярэдняй школы, не маючы правоў кіроўцы, ехаў на матацыкле і вёз пасажыраў — вучняў 2 і 5 класаў. Ён не ўступіў дарогу ЗІЛу. Юны матацыкліст загінуў, а ягоныя пасажыры шпіталізаваныя.
Аляксандр ПУКШАНСКІ.
Бензапілой — па курах і пеўнях?
Нядоўга давялося суседзям жыхаркі вёскі Сырад Калінкавіцкага раёна адначасова і спачуваць, і жартаваць з прычыны таго, што ў яе ноччу нехта ўкраў з хлява 22 (!) курыцы і... бензапілу. Маўляў, тая піла зладзею спатрэбілася, відаць, каб з птушынага царства рабіць фарш. Ахвотніцай дыетычнага мяса аказалася равесніца пацярпелай, якая нідзе не працуе і раней ужо была асуджана за крадзеж.
Уладзімір ПЕРНІКАЎ.
ХТО НАЕХАЎ?
На тэрыторыі Баранавіцкай птушкафабрыкі пад заднім колам трактара Т-25 знайшлі труп 31-гадовага газаэлектразваршчыка, які працаваў на гэтым прадпрыемстве. Хто на яго наехаў, невядома.
Сымон Свістуновіч. 

