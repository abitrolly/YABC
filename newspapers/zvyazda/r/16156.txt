Экстрактам часнаку — па высокаму ціску
Аўстралійскія вучоныя правялі агляд даследаванняў, прысвечаных дзеянню экстракту часнаку, і высветлілі, што біядабаўкі, якія ўтрымліваюць апошні, зніжаюць артэрыяльны ціск. Аўтары агляду адзначаюць, што дзеянне экстракту часнаку мала адрозніваецца ад дзеяння традыцыйных лекаў для лячэння гіпертаніі, напрыклад, бэта-блакатараў, якія зніжаюць сісталічны ціск на 55 мм рт. сл. або інгібітараў АПФ, якія зніжаюць артэрыяльны ціск на 8 мм рт. сл. Дозы, якія прымяняліся ў даследаваннях, утрымлівалі 3,6—5,4 мг аліцыну, актыўнага рэчыва часнаку. У зубчыку свежага часнака ўтрымліваецца ад 5 да 9 мг аліцыну. Падлічана, што калі б папуляцыі ўдалося знізіць сісталічны ціск на 4-5 пунктаў, а дыясталічны — на 2-3, смяротнасць ад сардэчна-сасудзістых хваробаў скарацілася б амаль на 20 працэнтаў. Вучоныя кажуць, што для высвятлення аддаленых эфектаў экстракту часнаку неабходна правесці дадатковыя даследаванні.
Вядучая рубрыкі Святлана БАРЫСЕНКА. 

