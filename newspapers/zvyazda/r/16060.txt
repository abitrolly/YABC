БАТЭ рыхтуецца быць «ў крузе трэцім»
Футбалісты барысаўскага БАТЭ зрабілі важкую заяўку на выхад ў трэці круг кваліфікацыйнага раўнда Лігі чэмпіёнаў, перайграўшы на выездзе бельгійскі «Андэрлехт» з лікам 2:1.
Зрэшты, тое, што дзеючы чэмпіён Беларусі прыбудзе ў Брусель з сур'ёзнымі намерамі згуляць дастойна, наўрад ці хто сумняваўся. Як-ніяк, мінулагодні сезон для футбалістаў з Мінскай вобласці стаў сапраўдным выпрабаваннем на псіхалагічную і фізічную ўстойлівасць: барысаўчане ўпэўнена сакрушылі на сваім шляху многіх еўрапейскіх «візаві» сярэдняй рукі і надзвычай прыстойна глядзеліся ў матчы з грандамі. Сёлетні сезон БАТЭ таксама ідзе без прабуксоўкі, не пацярпеўшы пакуль ніводнага паражэння ва ўнутраным чэмпіянаце і выйграўшы ўсе тры «лігачэмпіёнаўскія» паядынкі.
Па прылёце каманды ў Беларусь старшыня праўлення ФК БАТЭ Анатоль Капскі ў тэлефоннай размове з журналістам «Звязды» адзначыў: яны бязмежна шчаслівыя, што змаглі адолець ў гасцях моцнага тытулаванага саперніка, у складзе якога ёсць нямала ігракоў высокага еўрапейскага ўзроўню.
Праўда, паводле слоў кіраўніка клуба, перамогу маладой барысаўскай каманды над каралеўскім клубам з Бруселя не варта разглядаць як звышсенсацыю. Усё ж структура БАТЭ мае прафесійную аснову, дзе належным чынам наладжана сістэма па заахвочванні футбалістаў. Ды і гулялі беларусы на полі грознага саперніка не ролю хлопчыкаў для біцця, а смела і адкрыта атакавалі, за што і былі ўзнагароджаныя.
Ці была на баку барысаўчан ў гэты позні вечар сімпатыя македонскага арбітра і птушка ўдачы? Кіраўнік ФК БАТЭ адзначыў, што рэферы правёў сустрэчу, на яго погляд, не без шурпатасцяў, аднак не ў правілах Капскага асуджаць ці хваліць работу судзейскай брыгады, а тым больш заднім чыслом. Што датычыцца ўдачы, то, пэўна, без яе не абышлося, хоць асноўны ўклад ў перамогу ўнесла сама каманда. А фартуна ў спорце, у прыватнасці, у футболе, калі і ўсміхаецца, то наймацнейшым, заключыў Анатоль Анатольевіч.
Зрэшты, нам яшчэ рана супакойвацца, бо наперадзе матч у Барысаве. І мне вельмі хацелася, каб шматлікія беларускія балельшчыкі ў гэты дзень падтрымалі ігракоў БАТЭ так, каб ім у поўнай меры перадалася аўра ўрачыстасці і разумнага экстазу. А футбалісты зробяць усё, падвёў рысу пад гутаркай спадар Капскі, каб парадаваць прысутных змястоўнай, цікавай і выніковай гульнёй.
Уладзімір ЗДАНОВІЧ.

