ТВАРАМ ДА ЦЭНТРА
Рушыць краіна пры вяртанні сталіцы гістарычнага аблічча
Заўсёды, калі падарожнічаю і прыязджаю ў новы горад, іду знаёміцца з ім — гуляю па вулках сярод старых нізенькіх дамкоў, якія бачылі шмат таго, пра што потым напісалі ў кнігах. Стары горад заўсёды больш цікавы і ўтульны за сучасныя кварталы — гэта адчуваюць гараджане ў любой краіне. Менавіта па іх, а не па сучасных забудовах, мяркуюць госці пра прыгажосць горада, народа, які іх стварыў, і пра саму краіну.
У старых будынках — напалову разбураных ці яшчэ жывых — ёсць тое, што дазваляе чалавеку спасцігнуць таямніцы часу. І гледзячы на рэшткі замкаў, сядзібаў і дамкоў я з задавальненнем думаю пра тое, якое багацце маю. Помнікі гісторыі і культуры нейкім чынам належаць мне і маёй сям'і: магчыма, праца маіх продкаў спрыяла таму, каб квітнелі сядзібы, будаваліся саборы, узнікалі прыгожыя палацы. А іх рэшткі, — помнікі многім пакаленням маіх продкаў таксама.
Так думаю не толькі я — у Беларусі шмат людзей, якія цікавяцца гісторыяй і якія актыўна ўспрымаюць усё, што адбываецца вакол нашых помнікаў, напрыклад, пры рэканструкцыі Верхняга горада ў сталіцы. Іх можна зразумець: усё, што належыць дзяржаве, належыць і кожнаму канкрэтнаму грамадзяніну гэтай дзяржавы. Немагчыма быць вольным ад мінулага сваёй краіны — незалежна ад таго, ці ты краязнаўца, ці настаўнік, ці школьнік, ці чыноўнік, які на дзяржаўнай службе павінен клапаціцца пра захаванне таго, што яму даверылі людзі. Менавіта таму ў рэдакцыі «Звязды» сабраліся асобы, зацікаўленыя ў аднаўленні гістарычнага цэнтра Мінска. Старшыня Добраахвотнага таварыства аховы помнікаў Астаповіч не змог прыйсці і прысутнічаў на «круглым стале» віртуальна. Гэта была яшчэ адна спроба суаднесці пазіцыі ўладных структур і прадстаўнікоў грамадскасці, і хоць гаворка часам перарастала ў дыскусію, менавіта балючыя пытанні дазволілі зразумець, што ў гэтай справе не можа быць супрацьлеглых бакоў ужо хоць бы таму, што ў нас ва ўсіх агульная спадчына.
1. Планы аднаўлення
— Чым кіраваліся, калі выбіралі праект рэканструкцыі цэнтра Мінска?
Аляксандр Андрончык, начальнік упраўлення добраўпарадкавання і гарадскога дызайну Камітэта архітэктуры і горадабудаўніцтва Мінскага гарвыканкама:
У 2004 годзе прыняты Ўказ Прэзідэнта, у якім зацверджаны межы гістарычнага цэнтра, на падставе чаго прынятая комплексная праграма аб яго рэстаўрацыі, рэканструкцыі і развіцці. Гэтая праграма зацверджана пастановай Савета Міністраў. Быў праведзены конкурс на лепшы праект развіцця і рэстаўрацыі гістарычнага цэнтра, пасля распрацаваны дэтальны план, на аснове якога вядуцца ўсе работы. Ён прайшоў грамадскае абмеркаванне ў Мінску, усе маглі даведацца пра гэты праект. Прэзідэнт яго ўхваліў і зацвердзіў. Заказчыкам ўсіх работ у гістарычным цэнтры вызначана «Мінская спадчына» — адказная праца павінна быць у адных руках, інакш вельмі цяжка зрабіць гэта комплексна. Важна, каб атрымалася цэльная карціна, і цэнтр аднаўляўся ў адпаведнасці з заканадаўствам аб ахове гісторыка-культурнай спадчыны.
Дзмітрый Бубноўскі, намеснік начальніка Архітэктурна-канструктарскай майстэрні № 4 УП «Мінскпраект», галоўны архітэктар праекта дэтальнага плана гістарычнага цэнтра г. Мінска:
У конкурсе на распрацоўку праекта дэтальнага плана ўдзельнічалі некалькі вядучых праектных арганізацый нашай краіны. УП «Мінскпраект», якое выйграла конкурс, атрымала заказ на распрацоўку праекта дэтальнага плана гістарычнага цэнтра г. Мінска. Зважаючы на тое, што вырашэнне праблем комплекснага захавання архітэктурнай спадчыны нашага горада звязана з вырашэннем шэрагу задач вельмі спецыфічнага характару (транспартная праблема, баланс тэрыторыі і г.д.), большасць раздзелаў праекта генеральнага плана распрацаваў інстытут «Мінскграда» на субпадрадзе ў «Мінскпраекта». Ці зняў праект дэтальнага плана ўсе праблемы? На жаль, не. Наступствы рэалізацыі больш ранніх горадабудаўнічых рашэнняў аказаліся вельмі цяжкімі. Гістарычны цэнтр горада Мінска зараз рассечаны асноўнымі магістралямі: вуліца Няміга і Багдановіча з аднаго боку, а з другога — праспект Пераможцаў і вуліца Леніна. Гэты падзел перашкаджае пешаходным сувязям, успрыняццю ансамбля. Значная частка забудовы страчана, што паўплывала на характар асяроддзя. Пэўныя прапановы па пераадоленні становішча, якое склалася ў праекце дэтальнага плана, дадзены. Лічу, што іх рэалізацыя будзе не апошнім, але значным крокам у захаванні і адраджэнні цэнтра нашай сталіцы.
Міхаіл Жых, галоўны інжынер КУП «Мінская спадчына»:
Гэтая спроба пераўтварыць гістарычны цэнтр — ужо трэцяя для горада Мінска. Першую спробу рабілі архітэктары адразу пасля вайны, яна аказалася няўдалай: будаўнікі асноўную ўвагу надавалі магістралям і праспектам. У канцы 70-х гадоў пачатку 80-х была другая спроба, яна часткова закранула забудовы, якія засталіся ў спадчыну. Зрабілі Траецкае прадмесце. Прыйшла чарга «Верхняга горада». І нарэшце сучасны крок — гэта першы комплексны падыход у аднаўленні і рэгенерацыі гістарычнага цэнтра горада. Ён вызначыў межы, рэгламенты забудовы, падыходы да аднаўлення старога горада. Спачатку была праведзена лакалізацыя аб'ектаў, якія ўвайшлі ў спіс гісторыка-культурнай спадчыны. Вырашалася, як іх аднаўляць — ці рэстаўраваць, ці рэканструяваць, ці прымяніць і першае, і другое ў комплексе. Далей пайшло такое паняцце, як аднаўленне забудоў. Таму што цэлыя будынкі і кварталы гістарычнага цэнтра ў розныя эпохі былі страчаныя. Мы маем вопыт, як гэта можна аднавіць у адзіным ансамблі. Комплексны падыход прыменены ўпершыню пры аднаўленні цэнтра горада не толькі ў нашай рэспубліцы, але і ў Еўропе ў цэлым. У Варшаве некалі спрабавалі зрабіць рэканструкцыю гістарычнага цэнтра, а зрабілі адно Старое места. У Вільнюсе зрабілі некалькі вуліц і пляцовак. А мы замахнуліся на ўвесь гістарычны цэнтр, пры гэтым маючы каласальныя праблемы з-за транспартных патокаў і другіх накладаў часу.
Антон Астаповіч, старшыня Добраахвотнага таварыства па ахове помнікаў:
Калі гаварыць пра планы дзяржавы, то трэба гаварыць пра тыя горадабудаўнічыя і нарматыўныя дакументы, на падставе якіх і павінна праводзіцца праца ў гістарычным цэнтры. Менавіта яны накіраваныя на наданне Мінску еўрапейскага іміджавага ўзроўню. Справа ў тым, як яны выконваюцца.
Уладзімір Папруга, архітэктар, аўтар альтэрнатыўнага праекта:
Указ Прэзідэнта № 330 у юрыдычным сэнсе з'яўляецца карэктным дакументам. Але пазней прымаліся рашэнні, якія перакрэсліваюць пастаўленыя ў ім задачы. Галоўныя праблемы цэнтра Мінска не ў транспартным патоку, а, мяркую, у спосабе вырашэння праблем. Калі памятаеце, усё пачалося з будаўніцтва «Паркінга» на Нямізе, які дэклараваўся як аб'ект паркоўкі, але насамрэч з'яўляецца гандлёвым комплексам, які не дае гістарычнаму цэнтру ніводнага парковачнага месца, больш за тое, сцягвае сюды дадатковыя транспартныя патокі, якія па ўсіх горадабудаўнічых рэгламентах трэба выводзіць.
Асноўныя палажэнні Канцэпцыі Дэтальнага плана дакладна канстатуюць, што праектныя прапановы скіраваныя на вырашэнне задач скарачэння інтэнсіўнасці транзітнага транспарту і вывад з гэтай тэраторыі аб'ектаў, якія ствараюць праблемныя сітуацыі. Што ж мы маем у выніку практычнай рэалізацыі? Намеснік дырэктара інстытута «Мінскграда» Я.Л. Ліневіч, з ліста са спробай экспертызы комплекснага праекта рэгенерацыі гістарычнага цэнтра Мінска Таварыства аховы помнікаў, сведчыць, што сёння «працягваецца працэс павелічэння мэтавых транспартных патокаў у гістарычны цэнтр, таму што тут інтэнсіўна размяшчаюцца буйныя грамадскія комплексы». Дзе логіка? Як выконваюцца зацверджаныя дзяржаўныя праграмы?
Калі да 2005 г. 98 працэнтаў усяго транспарту праз гістарычны цэнтр складаў транзіт, то сёння насуперак прынятым рашэнням мы атрымліваем тут мэтавыя транспартныя патокі. Вывесці неўласцівы транзіт з гістарычнага цэнтра не ўяўляе ніякай цяжкасці. «Мінскград» пачаў праектаваць схему транспартнага кальца. Калі б мы сістэмна пайшлі далей гэтым шляхам, то выйшлі б у фармат асваення гістарычнага цэнтра ў нармальным рабочым рэжыме, не парушаючы ні метадалогію, ні Закон. І Мінск мог бы зрабіцца культурнай Меккай.
Бубноўскі: Праектам Дэтальнага плана прыняты цэлы шэраг смелых крокаў у частковым вырашэнні гэтай праблемы. Але ад з'ездаў з праспекта Пераможцаў на Нямігу і на Багдановіча горад пакуль што пазбавіцца не можа. Магчыма, давядзецца прымаць больш радыкальныя рашэнні, і яны будуць звязаныя з намнога больш затратнай часткай. У свой час існавала ідэя зрабіць транспартны пракол пад праспектам Незалежнасці і нават пры будаўніцтве метро была закладзена аснова для таго, каб гэта можна было калі-небудзь ажыццявіць. На жаль, рэалізацыя гэтай задумы звязаная з вялікімі затратамі.
Андрончык:
Вядома ж, усе разумеюць, што цэнтр павінен стаць адзіным цэлым, каб яго не рассякалі дарогі, гэта задача на перспектыву. Цяпер мы робім пакуль тое, што можна зрабіць, таму што горад жыве. Прыйдзе час — праколы зробім, ёсць такія прапановы. Але для гэтага патрэбны час. Цяпер, калі закрыць цэнтр, у горадзе будзе калапс.
Вядома ж, усе разумеюць, што цэнтр павінен стаць адзіным цэлым, каб яго не рассякалі дарогі, гэта задача на перспектыву. Цяпер мы робім пакуль тое, што можна зрабіць, таму што горад жыве. Прыйдзе час — праколы зробім, ёсць такія прапановы. Але для гэтага патрэбны час. Цяпер, калі закрыць цэнтр, у горадзе будзе калапс.
— Цэнтр Мінска — гэта найперш помнікі, якія захаваліся. Менавіта старое места з'яўляецца гонарам любой еўрапейскай сталіцы, бо па ім бачна, якую гісторыю мае народ. Як тут не думаць пра каштоўнасць кожнага будынка?
Жых:
Сапраўды, нам даводзіцца весці працы па рэканструкцыі гістарычнага цэнтра, маючы каласальныя праблемы з-за транспартных патокаў, метро, якія перасякаюць гэтае асяроддзе. І ў гэтых умовах трэба аднаўляць усю інжынерную інфраструктуру, якую неабходна ўлічыць на перспектыву, ўсе аб'екты і забудовы патрабуюць рашэнняў, як забяспечыць іх цеплынёй, электраэнергіяй, і так далей. Узнікае цэлы комплекс пытанняў пры працы з кожным канкрэтным будынкам. Але мы ўжо маем цэлыя плямы ў горадзе, па якіх бачна, што ён аднаўляецца. 13 аб'ектаў гісторыка-культурнай спадчыны ўжо адноўлены пасля зацвярджэння праекта Дэтальнага плана. 47 аб'ектаў знаходзяцца на розных стадыях інвестыцыйнага цыкла.
Папруга:
Галоўная задача аховы спадчыны — дбаць пра тое, каб яна была перададзена наступным пакаленням ва ўсім багацці яе аўтэнтычнасці. Назавіце хоць адзін аб'ект з сённяшніх 47, які падпадае пад выкананне гэтай задачы? Стары Мінск часткова быў знішчаны ў асноўным у 70-я гады са зносам Нямігі, але і да 2005 года гэтая тэрыторыя ўтрымлівала сведчанні гісторыі — у падмурках, у гістарычнай планіровачнай структуры вуліц, аўтэнтычнай забудове і археалогіі. Гэта і ёсць апірышча для правядзення аднаўленчых работ. Але менавіта ўсё пералічанае без ніякага вывучэння і навуковай фіксацыі вось ужо трэці год вывозіцца на сметнік, «вызваленая» ж прастора запаўняецца аб'ектамі, якія не маюць нічога агульнага з дзеяннямі, дазволенымі законам у дачыненні да гісторыка-культурных аб'ектаў. Нашая сённяшняя сталіца старэйшая за Варшаву, за Маскву, за Вільнюс, за Берлін. Калі не ўвесці працэс сённяшняга аднаўлення ў прававое поле, у нас не будзе надалей ніякіх аргументаў, каб пераканаць у гэтым нават саміх сябе. Дагэтуль няма ні гісторыка-архітэктурнага апорнага плана, ні зацверджаных ахоўных зонаў, не робіцца навуковая фіксацыя таго, што сотнямі самазвалаў штодзённа адсюль вывозіцца, ні стратаграфіі падмуркаў былой тут колісь высокашчыльнай гарадской забудовы, ні іх геадэзічнай прывязкі. Знішчаецца нават тэарэтычная мажлівасць далейшага вывучэння гістарычна-планіровачнай структуры Мінска ва ўсе часы ягонага існавання. У выніку, мы атрымаем на гэтым месцы чыстае поле ў гістарычным сэнсе.
Бубноўскі:
У склад горадабудаўнічага праекта была ўключана даволі падрабязная гістарычная даведка, якая ахоплівала практычна ўсю тэрыторыю гістарычнага цэнтра: быў зроблены гістарычны зрэз, выяўлена, дзе была якая пляцоўка, чыя на ёй была маёмасць, якія пабудовы існавалі, што з іх захавалася. Праведзена інвентарызацыя забудовы: прызнана, што пэўныя аб'екты з'яўляюцца цікавымі, а ад пэўных навабудаў, якія скажаюць асяроддзе, давядзецца пазбаўляцца з цягам часу. На гэтым кампетэнцыя дэтальнага плана канчаецца і далей наступае праектаванне па кожным з аб'ектаў рэстаўрацыі, альбо па аднаўленні страт. Калі называць рэчы сваімі імёнамі, названае аднаўленне усё ж адносіцца да новага будаўніцтва. Тым не менш, без яго абсалютна не магчыма аднавіць характар забудовы, які сам па сабе — бясспрэчная каштоўнасць. Праводзіць гэтую работу на сто працэнтаў артадаксальна ў горадзе Мінску складана. Узяць хоць бы да ўвагі прыклад разбуранай Нямігі. Сённяшняя праезная частка вуліцы пракладзена па фронце былой забудовы. Аднавіць яе літаральна на сваім месцы немагчыма. Даводзіцца шукаць іншыя варыянты. Паўсюдна прынятая працэдура выканання работ (комплексныя навуковыя даследаванні — навукова абгрунтаваны праект — рэстаўрацыя, рэканструкцыя, з адаптацыяй для далейшага выкарыстання) праводзіцца ў дачыненні да кожнага канкрэтнага аб'екта. Калі працуеш з канкрэтным аб'ектам, то ў працэсе работы выяўляюцца пэўныя дадатковыя звесткі, больш дэталёва вывучаецца тэхнічны стан. З-за нездавальняючага тэхнічнага стану архітэктарам часта даводзіцца прымаць непапулярныя рашэнні.
«Круглы стол» правяла Ларыса ЦІМОШЫК.
Фота валерыя КУДРАКОВА.
(Працяг будзе). 

