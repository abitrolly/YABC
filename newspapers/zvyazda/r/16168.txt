Алё, народ на провадзе!
Старэць не трэба!
...Гэта не байка, гэта насамрэч было. Сустрэліся неяк былыя калегі. Як водзіцца, высветлілі, хто дзе цяпер, успомнілі, як працавалі раней, за лепшым часам, пакрытыкавалі гэты... Неўпрыкмет размова перайшла на так званыя свецкія тэмы. Сярод іх, як вядома, бездакорныя тры — надвор'е, хатнія жывёлы і, зразумела ж, дзеці. Вось адзін з калег і расказаў, як ён дачку пацешыў. А потым — яна яго.
Купіў ён, значыць, малой набор дзіцячай касметыкі. Даўно прасіла. І вельмі ж рада была!..
Але ж радавацца адной — зусім нецікава, таму падарунак, назаўтра ж, трэба было занесці ў садок.
Усю дарогу туды бацька вёў, так бы мовіць, растлумачальную работу. Казаў, што духамі можна «падзяліцца» з сяброўкамі — папырскацца ўсім, а вось памада — гэта вельмі індывідуальна. Інакш...
Пра вірусы малой расказаў, пра магчымасць заразіцца герпесам ці іншай хваробай. Спытаў нарэшце:
— Усё зразумела?
— Усё, — адказала дачка.
Вечарам ён забіраў яе з садка. Па дарозе быў час пагаварыць — высветліць, як прайшла «прэзентацыя» яго падарунка, ці спадабаліся дзяўчаткам духі, ці прасілі яны пакарыстацца памадай?
— Прасілі, — прызналася малая.
— І ты ж ім растлумачыла, чаму нельга?
— Не, я сказала, што... ты не дазволіў.
У бацькі аж дух заняло.
— Але ж я табе столькі тлумачыў, хацеў, каб ты разумніцай была, каб ты ўсё ведала, каб іншых вучыла...
— А наша выхавацелька нам сказала: «Хто шмат будзе ведаць, — хутка састарэе... Татачка, мне гэта трэба?!»
«Не», — падумаў бацька...
А вось ці згадзіўся, не ведаю.
Наталля Шведава,
г. Мінск
г. Мінск
Бландзінка па выкліку
Так здаўна павялося — нехта працуе, нехта — гэту працу правярае. Што, магчыма, і не шкодзіць, калі, зразумела, у меру...
Я адзін час рэвізорам быў — разам з калегамі, лічы, усю краіну аб'ездзілі. Прыязджалі, як правіла, на тыдзень-другі, спыняліся то ў гарадскіх, то ў ведамасных гасцініцах, днём працавалі, вечарам — зрэдку хадзілі кудысь (у тэатры, кіно, на канцэрты...), а найчасцей — сыходзіліся ў некага з нашых, вячэралі, разам глядзелі тэлевізар, чыталі газеты, гулялі ў шахматы ці карты...
Як цяпер помню вечар, калі ў нумар нам пазванілі і ў першы раз запыталі, ці не патрэбны дзяўчаты? «Не!», — сказаў тады самы старэйшы (яму за 60 было, яры партыец) і кінуў слухаўку, ну як апёкшыся.
А мы ж маладзейшыя, Казімір — гаспадар таго нумара — нават не жанаты яшчэ, нам цікава...
Карацей, калі тэлефон яшчэ раз зазваніў, трубку зняў халасцяк — стаў як бы жартам распытваць, а якія там дзяўчаты, а колькі ім гадоў, а ці ёсць сярод іх бландзінка, стаў (мы ж чуем усё) на «паслугі» цэны збіваць.
Тут ужо начальнік наш не вытрымаў, спалохана залапатаў:
— Ты што, зусім звар'яцеў?! Табе гэта трэба?!.
— Не, — адказаў Казімір (яму). А ў трубку (смехам — не смехам?) — Ну-у, разумееце, я тут не адзін... Мы з сябрамі зараз параімся, падумаем... Пазваніце пазней.
Думаць, зразумела ж, ніхто не збіраўся, але пагаварылі. Нехта паўздыхаў на тэму «да чаго дайшло!», нехта проста зубы паскаліў. Але доўжылася гэта зусім нядоўга. Бо гаспадар раптам сказаў, што ўзяў з сабой новыя нарматыўныя акты, што трэба яшчэ раз іх прагледзець, бо заўтра могуць спатрэбіцца.
Тут жа ён выцягнуў папку з паперамі, ручку, заклапочаны сеў за стол. Мы, як людзі выхаваныя, не маглі яму перашкаджаць — развіталіся, выйшлі з яго пакоя.
Але ісці па сваіх зусім не хацелася, — спусціліся ў кафэ, заказалі піва. За ім не помню ўжо, хто канкрэтна, падаў ідэю пажартаваць, разыграць «адшчапенца».
Для гэтага нам амаль нічога не трэба было: за суседнім столікам убачылі дзвюх дзяўчат, пазнаёміліся і адну з іх угаварылі пазваніць Казіміру ў нумар, сказаць: «Вы хотели юную блондинку?.. Через пять минут она будет! Открывайте дверь!.. Раздевайтесь...».
Хвілін праз пяць пасля гэтага званка ў... прыадчынены нумар калегі паціху зайшоў... наш начальнік.
А потым ужо і мы — трэба ж было пасмяяцца.
І. Кулік,
г. Мінск
г. Мінск
Жабы квакалі...
Не вам казаць: ёсць на свеце людзі, якіх хлебам не кармі, дай нешта выведаць-пачуць, дай тую навіну ды па свеце панесці. Сяброўка ў мяне такая... У маленстве была. Любіла пасакатаць. Пакуль адвучылі...
Было гэта даўно і акурат такою ж парою. Стыхія ў нас разгулялася — гром, маланкі, вецер. Ды такі... Маладыя дрэвы ламаліся, як запалкі, старыя — вырывала з карэннямі, з дахаў зносіла стрэхі, з вокнаў ляцелі шыбы. На нашым падворку (потым убачылі) дашчэнту разбурыла пуню, палажыла сад. Але найстрашней было, як зрывала страху з хаты... Усё, здавалася, канец свету!
Але ж ён, як вядома, тады не наступіў — жыццё працягвалася. У вёску для ліквідацыі наступстваў прыслалі вялікую брыгаду маладых лесарубаў. Днём яны працавалі, вечарам — прыходзілі ў клуб.
Нам, падлеткам, ну зразумела ж, цікава было, хто там каго запрашаў на танцы, хто з кім шаптаўся-«ціскаўся», хто каго праводзіў дадому. Але ж каб пайсці сачыць ды падслухоўваць... Я да гэтага ніколі не дадумалася б, — сакатуха тая падбіла. Сказала: «Давай паглядзім, як нашу Соню дамоў павядуць?».
Каб каго іншага, мне, відаць, нецікава было б. А Соня — гэта ж наша аднакласніца (хоць і пераростак), а ўжо двоечніца... «Пра што з ёй можна гаварыць? Хто яе можа праводзіць?» — думала я.
Танцы між тым адшумелі, і праважаты знайшоўся — паплёўся ля Соні поруч...
Мы — назіркам, подбегам — следам. Адно — далекавата, размоў не чутно... Але ж вось нарэшце пара спынілася. Мы таксама: сядзім за кустом бузіны, ад напружання аж вушы трашчаць — так баімся што прапусціць.
Але праважаты маўчыць — і пяць хвілін, і дзесяць. Соня таксама.
А ноч — вам не перадаць — цёплая-цёплая, зорная-зорная, ціхая...
— Жабы квакаюць, — выдаў нарэшце хлопец.
— Ну-у, — згадзілася Соня.
Зноў наступіла маўчанне. «І гэта ўсё?!» — расчаравана зашаптала сяброўка.
Смех распіраў нам грудзі, але мы маўчалі, мы — чакалі, бо бачылі, што кавалер той стаў неяк нервавацца, заклапочана таптацца на месцы, пазіраць вакол.
— Ну ўсё, разыходзімся, — нарэшце выдаў ён.
— Ы-гы, — згадзілася Соня.
А далей?..
Далей — матлянулася ў бок яе светлая сукенка, побач з намі пачуліся цяжкія мужчынскія крокі.
Сэрцы зайшліся ад жаху — прыб'е ж абаіх... Мы прыгнуліся, мы, здаецца, «ураслі» ў крапіву, але марна?!. Хлопец... заўважыў нас?!. Стаў (лічы, побач!), шумна ўздыхнуў і... На куст бузіны зусім побач з намі... паліўся струмень вадкасці.
Як мы ўсхапіліся, як ляцелі-пішчалі, пісаць не буду, а вось пра тое, што не трэба сунуць нос туды, куды не просяць — гэта калі ласачка. А тым больш у любімай рубрыцы любімай газеты.
М.Л.
Бярэзінскі раён
Бярэзінскі раён
А чаго міргала?
Моладзь гэтую песню, напэўна, не чула, а вось людзі старэйшыя — нават спявалі. Больш за тое — дагэтуль, мо, помняць яе пяшчотнае, яе шматзначнае «И кто его знает, чего он моргает?».
Хоць там, ну згадзіцеся, яно зразумела (і чаго міргае, і чаго ўздыхае)! Какецтва адно, песня... А вось тут — жыццё.
У нашай вёсцы бяседа неяк была. За сталом адзін насупраць другога баба і мужык сядзелі. Абое ў гадах ужо. Яна — адзінокая, мажная, ён — сямейны, глухаваты, картавы і ростам мо, з метр (на каньках і ў зімовай шапцы).
Такі вось «прынц». Не дацкі. Але ж на сябе, ды збоку ён, мусіць, ніколі не глядзеў?
Глядзеў — прынамсі ў той вечар — перад сабой. А там — жанчына... Адзінокая. Прывабная — як на яго думку. Як на яе — стомленая да стану ніякасці, а ўжо спрацаваная!.. Ды і час не ранні... Карацей — стала яна носам кляваць, а вочы пры гэтым не-не ды і лыпнуць — самі па сабе.
«Метр», між тым, паглядае...
«Вой, няёмка як перад людзьмі, — падумала жанчына, позірк яго злавіўшы. — Пайду я лепей дамоў ды лягу ўжо. Чаго тут сядзець?».
Устала яна, пайшла. А «прынц» і тое, як яна глянула, і тое, што ўстала, па-свойму зразумеў: цішком ад жонкі вырабіўся з той гулянкі і за ёю, следам (разам жа нельга — канспірацыя)... Не на многа адстаў: кабета толькі ў хату зайшла, толькі павярнулася, каб дзверы зачыніць ды распранацца, — на табе — «прынц» на парозе. Хуценька (нельга ж часу губляць) свой маленькі картузік кідэц на цвік, туды ж, пад вешалку, свой пінжачок. І за дзяжку ўжо...
Жанчыне, знячэўку, мову адняло. Пытае потым:
— Чаго ты?
— Чахо? Чахо? — бадзёра перапытвае ён, — а чахо мархала... Тахо!
— Ах жа ж ты...
Не будзем паўтараць, што яму сказала кабета, бо не так гэта і важна. Важна, што «прынц» той вылецеў з хаты, як корак з шампанскага.
А следам, як ні сумна гэта гучыць, яго маленькі пінжачок і такі ж маленькі картузік.
А. Барысевіч,
г. Масты
Рубрыку вядзе Валянціна Доўнар.
Ад яе ж заўсёднае — пішыце!
г. Масты
Рубрыку вядзе Валянціна Доўнар.
Ад яе ж заўсёднае — пішыце! 

