Ён такі розны — артыст Манаеў!
7 жніўня вядомы акцёр-купалавец заслужаны артыст Беларусі Віктар Манаеў адзначае 50-гадовы юбілей.
У Нацыянальным акадэмічным тэатры імя Янкі Купалы ён працуе з 1980 года. Дзесяткі самых розных роляў на творчым рахунку Віктара Сяргеевіча. Ведаю, што нямала гледачоў ідзе ў тэатр менавіта «на Манаева».
Тэатразнаўцы параўноўваюць яго і з П'ерам Рышарам, і з Чарлі Чаплінам. Але ён — менавіта Манаеў. Адметны своеасаблівым манаеўскім талентам.
Сярод лепшых яго роляў — Хлестакоў («Рэвізор» М. Гогаля), Лёнька Адуванчык («Радавыя» А. Дударава), Гаральд («Гаральд і Мод» К. Хігінса, Ж.К.-Кар'ера), Норман («Касцюмер» Р. Харвуда), Манілаў («Чычыкаў» М. Гогаля), Дзед Жабрак («Сымон-музыка» Якуба Коласа). А ролю Мікіты Зносака ў спектаклі «Тутэйшыя» па аднайменнай п'есе Янкі Купалы ўвогуле можна назваць візітоўкай Віктара Манаева.
І ўсё ж мы верым, што самая лепшая роля Віктара Манаева — яшчэ наперадзе.
Верым і чакаем!
Таццяна ПАДАЛЯК.
Фота Анатоля КЛЕШЧУКА. 

