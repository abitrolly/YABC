Па піўку!
Больш пены!
Любімае многімі піва гатавалі яшчэ ў старажытныя часы — у Вавілоне, Егіпце, Кітаі, Арменіі. У сярэднія вякі піва выраблялася ў асноўным ў паўночных рэгіёнах, дзе дрэнна рос вінаград. У той час піва мела нізкі статус і лічылася напоем беднякоў. Зараз найбуйнейшымі піўнымі вытворцамі з'яўляюцца Кітай, ЗША, Германія, Расія і Бразілія. Праўда, недасягальным лідарам у спажыванні піва з'яўляецца Чэхія —161 л на душу насельніцтва ў год.
Піва вырабляюць на аснове соладу — прарошчаных зярнят злакаў, звычайна ячменю. Солад сушаць пры тэмпературы каля 85 градусаў, пасля чаго адбіваюць адрослыя карэньчыкі, каб будучае піва не было гаркавым, аддзяляюць шалупінне, і ў такім выглядзе захоўваюць прыкладна месяц, дзякуючы чаму напой не будзе мутным.
Здробнены солад змешваюць з вадой і вараць — гэта і ёсць сусла. Далей у сусла дадаюць суквецце хмелю, у якім утрымліваецца хмелевая смала, што надае піву характэрную гаркавасць. Пасля варкі сусла ахалоджваюць і прымушаюць брадзіць, пасля чаго адпраўляюць даспяваць у закрытых чанах пад ціскам вуглекіслага газу пры тэмпературы 0—2 градусы. Тут піва набывае водар, колер і празрыстасць. Дрожджавыя клеткі і бялок апускаюцца на дно, дзякуючы чаму піва і становіцца празрыстым. Пасля адбываецца заключны працэс — фільтрацыя, калі ўвесь асадак выдаляецца.
Шчыльнасць піва, якая ўказана на этыкетцы, абазначае суадносіны першапачатковага ўтрымання сухіх рэчываў і вады. Гэта колькасць соладу, рысу (калі яго дадаюць) у адзінцы аб'ёму. Чым меншая шчыльнасць піва, тым менш спатрэбілася прадуктаў для яго вырабу, а таму яно будзе таннейшым. Напрыклад, старое добрае «Жыгулёўскае» наогул не ўтрымлівае цукру і іншых дабавак у адрозненне ад больш дарагіх відаў гэтага напою.
У ЗША і Еўропе піва класіфікуюць паводле спосабу браджэння.
Эль
— піва, якое збраджваюць пры адносна высокай тэмпературы
(15—20 градусаў) з дабаўленнем дражджэй верхавога браджэння. Яно адрозніваецца садавінным прысмакам і павышанай колькасцю спірту.
Лагер
збраджваецца пры нізкай тэмпературы (5—15 градусаў) з выкарыстаннем дражджэй нізавога браджэння. Лагер доўгі час вытрымліваюць пры тэмпературы 0 градусаў — каб піва асвятлілася і насыцілася вуглекіслым газам.
Ламбік
(бельгійскае піва самаадвольнага браджэння) вырабляецца без удзелу дражджэй, але з дапамогай мікраарганізмаў, якія жывуць у сусле і трапляюць у яго з паветра.
Пшанічнае піва
вырабляюць на падставе пшанічнага соладу і дабраджваюць яго ўжо ў бутэльцы. Падаецца нефільтраваным.
У Расіі, нашай краіне і некаторых іншых прынята класіфікаваць піва па колеры: цёмнае, светлае, чырвонае і белае. Колер піва залежыць ад ступені абсмажання соладу і колькасці цёмнага соладу, які дадаваўся падчас варкі. Поўнасцю безалкагольнага піва не існуе, нават у так званым «безалкагольным» піве — 0,2—1 працэнт спірту. Бытуе меркаванне, што якасць піва можна вызначыць па яго пене. Насамрэч зрабіць гэта можна толькі падчас дэгустацыі. Што ж датычыцца вышыні пены, што быццам бы вызначае якасць напою, то варта мець на ўвазе: такім чынам можна наліць любое піва. Пенная шапка павінна быць стойкай і растварацца не адразу. Гэта можа сведчыць на карысць дадзенага віду напою. Аднак усё роўна самым дакладным спосабам застаецца спроба на смак.
Аматары піва кажуць, што напой той жа расійскай вытворчасці адрозніваецца па смаку ў розных фірмаў. Імпартнае піва, хоць і прыемнае на смак, але мае агульны прысмак. Адбываецца гэта з-за таго, што замежнае піва адразу вырабляецца з улікам доўгага шляху ад вытворцы да пакупніка. Перш за ўсё піва падвяргаецца пастэрызацыі — награванню да тэмпературы 68—72 градусаў для павелічэння тэрміну захоўвання. Далей піва выбраджваюць да пэўнай мяжы, з-за чаго смакавыя вартасці напою значна пагаршаюцца, дый карысныя рэчывы страчваюць сваю сілу. На айчынных і блізказамежных заводах, як сцвярджаецца, своечасова спыняюць працэс браджэння, дзякуючы чаму смак напою застаецца насычаным і яркім. Алкаголь таксама з'яўляецца кансервантам, таму выпушчаныя на Захадзе моцныя гатункі даўжэй захоўваюцца. Так што дзе б вы ні былі, лепей за ўсё ўжываць мясцовае свежае піва. І яшчэ: вытрымлівайце, калі ласка, дозу. Злоўжыванне гэтым быццам бы бяскрыўдным напоем можа прывесці як да сур'ёзных праблем з работай пэўных органаў, так і да піўнога алкагалізму.
Падрыхтавала
Святлана БАРЫСЕНКА. 

