Часнок з бульбачак
Пра такую тэхналогію вырошчвання часнаку просіць расказаць чытач з Карэліцкага раёна Мікалай ІВАНОЎ.
Як вядома, часнок — шматгадовая цыбульная расліна — размнажаецца як вегетатыўна, г. зн. зубкамі, так і паветранымі цыбулінкамі. У формах часнаку са стрэлкамі, акрамя падземных цыбулін, на верхавіне стрэлкі фарміруюцца паветраныя цыбулінкі (бульбачкі), якія выкарыстоўваюцца для пасадкі. У залежнасці ад формы часнаку ў адным суквецці ўтвараецца ад 50 да 150 цыбулінак. Фарміруюцца яны ў чэрвені. Для таго, каб атрымаць буйныя падземныя галоўкі, кветкавыя стрэлкі выломваюць у хуткім часе пасля іх з'яўлення. Менавіта не вырываюць, а абломваюць ці зразаюць наўскасяк, пакідаючы невялікі слупок да 2—3 см.
Трэба памятаць, што часнок, які размнажаецца вегетатыўна, паступова накоплівае вірусную інфекцыю. Таму раз у некалькі гадоў трэба абнаўляць пасадачны матэрыял з дапамогай паветраных бульбачак. Патомства часнаку, вырашчанага з бульбачак, аказваецца больш зімастойкім, устойлівым да непагадзі. Ды і сам гатунак біялагічна амалоджваецца. Такім чынам, стрэлкі пакідаюць на расліне, пакуль паспее бульбачка, г. зн яна павінна раскрыцца сама. Калі абгортка бульбачкі лопаецца, стрэлкі зразаюць і ўкладваюць дасушвацца прыкладна 10—12 дзён. Потым бульбачкі асцярожна абмалочваюць. Цыбулінкі, якія намалацілі з бульбачак, можна высяваць у два тэрміны: увосень і вясной. Да наступнай восені з іх вырастае галоўка часнаку, якая складаецца з аднаго зубка — гэта добры пасадачны матэрыял на наступны сезон. У пачатку кастрычніка (тэрмін пасадкі часнаку) высяваюцца бульбачкі-адназубкі. На сугліністых глебах глыбіня загортвання 1,5—2,0 см, на лёгкіх пясчаных — 3—4 см. Глебу абавязкова замульчыраваць перагноем або торфам. Цыбуліны размяшчаюць радкамі, адлегласць паміж імі складае 20 см, у радку — 2—4 см. Вясной мульчу зграбаюць з радкоў, а калі глеба падсохне, то яе трэба абавязкова падрыхліць. Догляд такіх пасадак на працягу вяснова-летняга перыяду такі ж, як і часнаку, пасаджанага зубкамі. 

