На два фронты
Цімафея Баршчэўскага ў пэўнай ступені можна назваць закладнікам глабальнага процістаяння двух палітычных сістэм. Але ж не толькі яго аднаго... Іншая справа, у тагачасных умовах вайны і пасляваеннага ліхалецця кожны ўсё ж такі сам рабіў свой выбар... Хоць быў у жыцці Баршчэўскага і сапраўды трагічны момант, калі асабіста ад яго нічога не залежала. Хто ведае, як склалася б жыццё гэтага чалавека, калі б не падзеі пачатку вайны...
...Восенню 1941 года стралковы полк, у якім служыў Цімафей Баршчэўскі, трапіў у акружэнне. Цімафей апынуўся ў палоне. У 1942-м акупацыйныя ўлады вывезлі яго ў Германію, дзе ён пагадзіўся працаваць на нямецкі бок і адкуль у хуткім часе вярнуўся — у складзе аднаго з паліцэйскіх фарміраванняў, створаных на тэрыторыі Беларусі. Пасля наступлення Чырвонай Арміі і вызвалення краіны ад нямецка-фашысцкіх захопнікаў Баршчэўскі разам з нямецкім адступленнем збег у Нямеччыну, адкуль ужо пабаяўся вяртацца на пераможную радзіму. Ён спрабаваў знайсці сябе на чужой зямлі — шмат працаваў на розных работах, але ўсё ж такі яго цягнула дадому, і адно «ракавое» знаёмства ў замежжы паспрыяла вяртанню, прадвызначыла не проста яго асноўны занятак, але ўвогуле далейшы лёс.
Паводле слоў супрацоўніка Цэнтральнага архіва Камітэта дзяржаўнай бяспекі Рэспублікі Беларусь Артура ЗЕЛЬСКАГА, на чужыне ў пасляваенны час сабралася своеасаблівая калонія беларускіх мігрантаў, куды ўваходзілі такія вядомыя асобы, як Запруднік, Цвірка, Урбан... Пэўны «касцяк» гэтых мігрантаў — так званая «дванаццатка» — у 1947 годзе пераязджае ў Вялікабрытанію, дзе далучаецца да тамтэйшага аб'яднання беларусаў, якім кіруе Барыс Рагуля. Дарэчы, напрыканцы 30-х гадоў гэты чалавек быў арыштаваны органамі ўнутраных спраў. У першыя дні вайны збег з турмы, вярнуўся ў родны Навагрудак. Праўда, пасля вызвалення Беларусі ад нямецка-фашысцкіх захопнікаў вымушаны быў па зразумелых прычынах пакінуць радзіму...
...Летам 1944 года ў мястэчку Дальвітц, што непадалёк ад г. Істэнбурга (Усходняя Прусія), па ініцыятыве кіраўніцтва Беларускай цэнтральнай рады і са згоды абвера была створана разведвальна-дыверсійная школа, якую дзеля канспірацыі назвалі «Спецыяльным батальёнам «Дальвітц». У школе навучаліся колішнія паліцэйскія, члены Беларускай незалежнай партыі, Беларускай краявой абароны, Саюза беларускай моладзі і іншых калабарацыянісцкіх арганізацый. Усяго дзесьці каля 200 чалавек.
Курс навучання ў гэтай дыверсійнай школе ўключаў у сябе валоданне тайнапісам, замежнымі мовамі, агнявую падрыхтоўку, арыентаванне на мясцовасці, вывучэнне выбуховых рэчываў, асновы канспірацыі, агентурнай работы... Інакш кажучы, той, хто праходзіў падобнае навучанне, мог ажыццяўляць любыя тэракты і дыверсіі ў тыле Чырвонай Арміі. Начальнікам вучэбнай часці гэтага спецыяльнага батальёна быў вышэйпамянёны Барыс Рагуля.
Рагуля і Баршчэўскі пазнаёміліся ў Вялікабрытаніі. Баршчэўскі не страціў надзеі любым шляхам вярнуцца ў Беларусь, з-за чаго ён адразу згадзіўся супрацоўнічаць з амерыканскай разведкай.
...Варта нагадаць, што ў пачатку 50-х гадоў «работа» разведвальных службаў ЗША ўзмацнілася: яны актыўна закідвалі на тэрыторыю СССР сваіх агентаў. У гэтым патоку знайшлося месца і колішнім дапамагатым фашыстаў. Дарэчы, жыццё кожнага такога агента страхавалася на небывалыя для савецкага чалавека сумы — 10 тысяч долараў. Плюс штомесячныя адлічэнні на асабістыя рахункі ў памеры 213 долараў...
У верасні 1951 года з амерыканскага самалёта на тэрыторыю Ільянскага раёна Маладзечанскай вобласці быў закінуты адзін такі «памочнік» — камісар Рады Беларускай народнай рэспублікі Янка Фелістовіч, які паспеў «адзначыцца» і ў гітлераўскіх падраздзяленнях СД, і ў ліку канваіраў лагера смерці ў Трасцянцы. Прызямліўся парашутыст удала, паколькі аказаўся адзіным з «калег», каго не падстрэлілі і не схапілі адразу, аднак у хуткім часе яго ўсё роўна адшукалі на адным хутары. Фелістовіч, як высветлілася, закідваўся дзеля збору шпіёнскіх звестак, вывучэння і падбору кадраў для будучай акупацыйнай адміністрацыі.
У 1952 годзе надышла чарга для закіду групы, у якую ўваходзіў Цімафей Баршчэўскі. Чацвёрка дыверсантаў — Касцюк («Бэн»), Баршчэўскі («Карл»), Кальніцкі («Джо») і Арцюшэўскі («Фін») — апусцілася з борта амерыканскага ваеннага самалёта на парашутах на тэрыторыю ўсё той жа тагачаснай Маладзечанскай вобласці. У заданне групы ўваходзіў збор разведданых аб палітычным становішчы БССР і стаўленні насельніцтва да савецкай улады. Неабходна было прыцягнуць для работы на амерыканскую разведку служачых дзяржаўных устаноў. Разглядалася і магчымасць іх закіду ў Заходнюю Германію для выкарыстання ў якасці інструктараў разведшкол. Але выканаць гэтыя задачы чацвёрцы не давялося. Адзін са знаёмых, на якога выйшлі дыверсанты, аказаўся агентам органаў дзяржбяспекі. Так «Карл», «Бэн», і «Фін» былі затрыманы, а «Джо», які аказаў узброенае супраціўленне, забіты. Падчас вобыску і на працягу следства амерыканскія разведчыкі «здалі» чатыры парашуты, дзве радыёстанцыі, радыёпрыёмнік, два партатыўныя фотаапараты, сем пісталетаў, тры аўтаматы з патронамі, дзве страляючыя аўтаручкі, тапаграфічныя карты, компасы, сродкі тайнапісу, медыкаменты, яды, 206 тысяч савецкіх рублёў, 4 тысячы злотых, 500 нямецкіх марак... Частка гэтых рэчаў з'яўляецца цяпер экспанатамі Гісторыка-дэманстрацыйнага цэнтра КДБ.
Беларускія контрразведчыкі затрымалі «чацвёрку» яшчэ да пачатку выканання імі свайго задання, а таму «Бэн» і «Фін» былі далучаны да паспяхова праведзенай радыёгульні «Ракета», падчас якой амерыканскім «гаспадарам» было накіравана звыш сарака дэзінфармацыйных радыёграм і атрымана каштоўная інфармацыя аб складзе і структуры амерыканскай разведсеткі на тэрыторыі рэспублікі.
Што датычыцца Баршчэўскага, то спачатку разглядалася магчымасць выкарыстання і гэтага персанажа ў аператыўных мэтах. Але дзесьці праз два гады амерыканскі агент быў асуджаны на 25 гадоў пазбаўлення волі. Цімафея накіравалі на лесапавал у Мардовію. Турэмнае выпрабаванне доўжылася 22 гады. Тры гады Баршчэўскаму «даравалі» па ўзросце.
...Пасля «адсідкі» Цімафей Баршчэўскі прыехаў у Гомель, знайшоў работу, ажаніўся, адзінага сына назваў у гонар брата, які загінуў на вайне. Увесь наступны час ён, безумоўна, знаходзіўся пад пільным наглядам савецкай спецслужбы. Аднойчы ён атрымаў пісьмо: «Дарагі сябар! Давай сустрэнемся. Мы добра памятаем цябе як дарагога нам Карла...»...
Пасля дасканалых разважанняў Камітэт дзяржбяспекі прыцягнуў Цімафея Баршчэўскага да аператыўнай справы, звязанай з дыпламатамі, якія працавалі ў Маскве. Баршчэўскі ў патрэбны час прыбыў у Маскву, і аднойчы вечарам накіраваўся на сустрэчу з «незнаёмцам» — амерыканскім аташэ Луісам Томасам. Той наблізіўся да Цімафея, спытаў «Вы Карл?», атрымаў станоўчы адказ і са словамі «Унутры знойдзеце неабходныя інструкцыі» перадаў «Карлу» пачак цукерак «Халадок». У гэты момант амерыканскі разведчык і быў затрыманы.
Ва ўпакоўцы «Халадку» сапраўды была схаваная інструкцыя з падрабязнымі ўказаннямі па пошуку тайніка са шпіёнскімі матэрыяламі. Супрацоўнікі пасольства ЗША пацвердзілі імя-прозвішча затрыманай фігуры, а выяўлены пасля шпіёнскі кантэйнер ЦРУ закрыў аперацыю... на нашу карысць. Як вядома, падзеі затрымання супрацоўніка амерыканскага пасольства, кадравага разведчыка ЦРУ знайшлі адлюстраванне ў кінастужцы «ТАСС упаўнаважаны заявіць»...
Святлана БАРЫСЕНКА.
Фота з архіва КДБ:
Чацвёрка дыверсантаў. Канфіскавана на працягу следства. 

