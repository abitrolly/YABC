Паступленні ў бюджэт ад продажу дзяржуласнасці на аўкцыёнах
Аб гэтым паведаміў старшыня Дзяржаўнага камітэта па маёмасці Георгій Кузняцоў на пасяджэнні Прэзідыума Савета Міністраў Беларусі пад старшынствам прэм'ер-міністра Сяргея Сідорскага, на якім разглядаліся пытанні ўключэння дзяржмаёмасці, якая не выкарыстоўваецца, у гаспадарчы абарот.
Георгій Кузняцоў адзначыў, што па выніках шасці месяцаў 2008 года ў Беларусі ўключана ў гаспадарчы абарот 2808 аб'ектаў, у тым ліку 662 аб'екты рэспубліканскай уласнасці (26,3 працэнта ад плана на год) і 2146 — камунальнай (34,7 працэнта).
У студзені—чэрвені арганізавана 198 аўкцыёнаў, на якіх выстаўлена 1330 аб'ектаў. На 93 рэзультатыўных аўкцыёнах прададзена 350 аб'ектаў, у тым ліку 128 — з пачатковай цаной продажу, роўнай адной базавай велічыні. «Ад продажу гэтых 350 аб'ектаў у бюджэт паступіла Br18 млрд», — сказаў Георгій Кузняцоў.
Дзяржаўны камітэт па маёмасці Беларусі прапануе павялічыць падатак на нерухомую маёмасць у два разы ў выпадках неэфектыўнага выкарыстання дзяржаўнай маёмасці.
Падрыхтаваны праект указа «Аб некаторых пытаннях падаткаабкладання маёмасці, якая не выкарыстоўваецца ў гаспадарчай дзейнасці». «Праект прадугледжвае павышэнне падатку на нерухомую маёмасць у два разы ў выпадку неэфектыўнага выкарыстання аб'ектаў. Падатак на зямлю, занятую гэтымі аб'ектамі, таксама прапануецца павялічыць у два разы», — сказаў Георгій Кузняцоў.
Паводле яго слоў, праект указа пакуль што не падтрыманы Мін-
прамам, Мінбудархітэктуры, Мінсельгасхарчам і некаторымі іншымі ведамствамі. У прыватнасці, Мінпрамам і Мінбудархітэктуры прадстаўлены фінансавыя разлікі па канкрэтных прадпрыемствах, якія ў выпадку выплаты павышаных па-
датковых плацяжоў могуць з прыбытковых ператварыцца ў стратныя.
Георгій Кузняцоў прызнаў, што ў праекце прапануюцца «непапулярныя і вельмі жорсткія меры», аднак сітуацыя ў рэспубліцы са значным аб'ёмам маёмасці, якая не выкарыстоўваецца, вельмі сур'ёзная, і неабходна актывізаваць дзеянні для яе вырашэння.
Рэспубліканскімі органамі кіравання Беларусі ў студзені—ліпені 2008 года падрыхтаваны праекты рашэнняў аб продажы 465 аб'ектаў рэспубліканскай уласнасці, якія не выкарыстоўваюцца.
У Беларусі праведзена ацэнка эфектыўнасці выкарыстання маёмасці, перададзенай у статутныя фонды ААТ з доляй дзяржавы. Высветлілася, што не выкарыстоўваецца 930 аб'ектаў нерухомай маёмасці. У сувязі з гэтым распрацаваны меры па іх уключэнні ў абарот.
У 2008 годзе запланаваны продаж 750 такіх аб'ектаў рэспубліканскай уласнасці. Паводле слоў Георгія Кузняцова, пакуль што тэмпы продажу дзяржмаёмасці, якая не выкарыстоўваецца, адстаюць ад намечаных.
БЕЛТА. 

