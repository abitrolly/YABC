Закон Рэспублікі Беларусь «Аб Нацыянальным сходзе Рэспублікі Беларусь»
(Працяг. Пачатак у нумары за 31 ліпеня.)
Артыкул 15. Разгляд палатамі Нацыянальнага сходу пытання аб правядзенні рэспубліканскага рэферэндуму
Палаты Нацыянальнага сходу маюць права ўнесці Прэзідэнту Рэспублікі Беларусь прапанову аб правядзенні рэспубліканскага рэферэндуму.
Пытанне аб унясенні Прэзідэнту Рэспублікі Беларусь прапановы аб правядзенні рэспубліканскага рэферэндуму разглядаецца Палатай прадстаўнікоў і Саветам Рэспублікі на іх раздзельных пасяджэннях па ініцыятыве адпаведна дэпутатаў Палаты прадстаўнікоў, Прэзідыума і пастаянных камісій Савета Рэспублікі, а таксама членаў Савета Рэспублікі.
Рашэнне па прапанове аб правядзенні рэспубліканскага рэферэндуму прымаецца большасцю галасоў ад поўнага складу кожнай з палат Нацыянальнага сходу і афармляецца пастановамі палат, якія накіроўваюцца адпаведна ў Савет Рэспублікі, Палату прадстаўнікоў.
Пастановы Палаты прадстаўнікоў, Савета Рэспублікі павінны ўтрымліваць прапановы аб:
даце рэспубліканскага рэферэндуму;
пытаннях, якія выносяцца на рэспубліканскі рэферэндум;
разглядзе адпаведна Саветам Рэспублікі, Палатай прадстаўнікоў пытання аб правядзенні рэспубліканскага рэферэндуму.
Савет Рэспублікі, Палата прадстаўнікоў разглядаюць прапановы аб правядзенні рэспубліканскага рэферэндуму і прымаюць адно з наступных рашэнняў:
пагадзіцца з прапановай адпаведна Палаты прадстаўнікоў, Савета Рэспублікі аб правядзенні рэспубліканскага рэферэндуму;
адхіліць прапанову адпаведна Палаты прадстаўнікоў, Савета Рэспублікі аб правядзенні рэспубліканскага рэферэндуму.
Пастановы палат Нацыянальнага сходу па пытаннях прыняцця або адхілення прапановы аб правядзенні рэспубліканскага рэферэндуму накіроўваюцца Прэзідэнту Рэспублікі Беларусь.
Калі прапанова аб правядзенні рэспубліканскага рэферэндуму ўнесена Прэзідэнту Рэспублікі Беларусь з захаваннем патрабаванняў Канстытуцыі Рэспублікі Беларусь, гэтага Закона і іншых актаў заканадаўства Рэспублікі Беларусь, Прэзідэнт Рэспублікі Беларусь назначае рэспубліканскі рэферэндум.
Артыкул 16. Заслухоўванне палатамі Нацыянальнага сходу штогадовых пасланняў Прэзідэнта Рэспублікі Беларусь да Парламента
Штогадовыя пасланні Прэзідэнта Рэспублікі Беларусь да Парламента заслухоўваюцца на сумесных пасяджэннях Палаты прадстаўнікоў і Савета Рэспублікі без абмеркавання і прыняцця па іх рашэння.
Рашэнне аб правядзенні сумеснага пасяджэння палат Нацыянальнага сходу для заслухоўвання штогадовага паслання Прэзідэнта Рэспублікі Беларусь да Парламента прымаецца палатамі Нацыянальнага сходу са згоды Прэзідэнта Рэспублікі Беларусь.
Глава 3
Пытанні раздзельнай кампетэнцыі палат Нацыянальнага сходу
Артыкул 17. Пасяджэнні палат Нацыянальнага сходу для пытанняў дэпутатаў Палаты прадстаўнікоў і членаў Савета Рэспублікі і адказаў Урада Рэспублікі Беларусь
Дэпутаты Палаты прадстаўнікоў, члены Савета Рэспублікі, якія жадаюць накіраваць пытанні Ураду Рэспублікі Беларусь, падаюць іх у пісьмовай форме ў сакратарыят адпаведнай палаты Нацыянальнага сходу не пазней чым за сем дзён да дня правядзення пасяджэння. Запрашэнні членам Урада Рэспублікі Беларусь з пералікам пытанняў накіроўваюцца не пазней чым за пяць дзён да дня правядзення пасяджэння.
У выпадку, калі член Урада Рэспублікі Беларусь не мае магчымасці прыбыць на пасяджэнне, ён мае права даць пісьмовы адказ на зададзеныя пытанні, які даводзіцца да ведама дэпутатаў Палаты прадстаўнікоў, членаў Савета Рэспублікі ўпаўнаважанай ім службовай асобай.
У межах часу, устаноўленага рэгламентамі палат Нацыянальнага сходу, дэпутаты Палаты прадстаўнікоў, члены Савета Рэспублікі могуць задаваць членам Урада Рэспублікі Беларусь, якія ўдзельнічаюць у пасяджэнні, іншыя пытанні ў пісьмовай або вуснай форме, калі палатамі Нацыянальнага сходу не будзе прынята іншае рашэнне.
Рашэнне аб правядзенні пасяджэння для пытанняў дэпутатаў Палаты прадстаўнікоў і членаў Савета Рэспублікі і адказаў Урада Рэспублікі Беларусь прымаецца ў парадку, устаноўленым рэгламентамі палат Нацыянальнага сходу. Калі ад дэпутатаў Палаты прадстаўнікоў і членаў Савета Рэспублікі не паступіла пісьмовых пытанняў да членаў Урада Рэспублікі Беларусь, палаты Нацыянальнага сходу маюць права прыняць рашэнне не праводзіць у гэтым месяцы пасяджэнне для пытанняў дэпутатаў Палаты прадстаўнікоў і членаў Савета Рэспублікі і адказаў Урада Рэспублікі Беларусь.
Артыкул 18. Разгляд палатамі Нацыянальнага сходу запытаў дэпутатаў Палаты прадстаўнікоў, членаў Савета Рэспублікі
Дэпутат Палаты прадстаўнікоў, член Савета Рэспублікі мае права звярнуцца з запытам да Прэм'ер-міністра Рэспублікі Беларусь, членаў Урада Рэспублікі Беларусь, кіраўнікоў дзяржаўных органаў, якія ўтвараюцца або выбіраюцца Нацыянальным сходам. Запыт павінен быць уключаны ў парадак дня пасяджэння адпаведнай палаты Нацыянальнага сходу.
Адказ на запыт трэба даць на працягу дваццаці сесійных дзён у парадку, устаноўленым адпаведнай палатай Нацыянальнага сходу.
Артыкул 19. Зварот палат Нацыянальнага сходу ў Канстытуцыйны Суд Рэспублікі Беларусь
Палата прадстаўнікоў, Савет Рэспублікі маюць права звярнуцца ў Канстытуцыйны Суд Рэспублікі Беларусь з прапановай аб дачы заключэння:
аб адпаведнасці законаў Рэспублікі Беларусь, дэкрэтаў, указаў Прэзідэнта Рэспублікі Беларусь, міжнародных дагаворных і іншых абавязацельстваў Рэспубліка Беларусь Канстытуцыі Рэспублікі Беларусь і міжнародна-прававым актам, ратыфікаваным Рэспублікай Беларусь;
аб адпаведнасці актаў міждзяржаўных утварэнняў, у якія ўваходзіць Рэспубліка Беларусь, указаў Прэзідэнта Рэспублікі Беларусь, выдадзеных у мэтах выканання закона, Канстытуцыі Рэспублікі Беларусь, міжнародна-прававым актам, ратыфікаваным Рэспублікай Беларусь, законам Рэспублікі Беларусь і дэкрэтам Прэзідэнта Рэспублікі Беларусь;
аб адпаведнасці пастаноў Савета Міністраў Рэспублікі Беларусь, актаў Вярхоўнага Суда Рэспублікі Беларусь, Вышэйшага Гаспадарчага Суда Рэспублікі Беларусь, Генеральнага пракурора Рэспублікі Беларусь Канстытуцыі Рэспублікі Беларусь, міжнародна-прававым актам, ратыфікаваным Рэспублікай Беларусь, законам Рэспублікі Беларусь, дэкрэтам і ўказам Прэзідэнта Рэспублікі Беларусь;
аб адпаведнасці актаў любога іншага дзяржаўнага органа Канстытуцыі Рэспублікі Беларусь, міжнародна-прававым актам, ратыфікаваным Рэспублікай Беларусь, законам Рэспублікі Беларусь, дэкрэтам і ўказам Прэзідэнта Рэспублікі Беларусь.
Прапанова аб разглядзе ў палаце Нацыянальнага сходу пытання аб звароце ў Канстытуцыйны Суд Рэспублікі Беларусь уносіцца ў палату адпаведна дэпутатамі Палаты прадстаўнікоў, Прэзідыумам і пастаяннымі камісіямі Савета Рэспублікі, а таксама членамі Савета Рэспублікі.
Рашэнне аб звароце палаты Нацыянальнага сходу ў Канстытуцыйны Суд Рэспублікі Беларусь лічыцца прынятым, калі за яго прагаласавала большасць ад яе поўнага складу.
Прапанова аб дачы заключэння, прадугледжанага часткай першай гэтага артыкула, уносіцца ў Канстытуцыйны Суд Рэспублікі Беларусь у адпаведнасці з законамі, якія рэгламентуюць дзейнасць Канстытуцыйнага Суда Рэспублікі Беларусь.
Артыкул 20. Атрыманне палатамі Нацыянальнага сходу інфармацыі аб выкананні законаў і аб ходзе выканання рэспубліканскага бюджэту
У межах, прадугледжаных Канстытуцыяй Рэспублікі Беларусь, гэтым Законам і іншымі заканадаўчымі актамі Рэспублікі Беларусь, палаты Нацыянальнага сходу маюць права на атрыманне інфармацыі аб выкананні законаў і аб ходзе выканання рэспубліканскага бюджэту.
Палата прадстаўнікоў і Савет Рэспублікі ў межах сваёй кампетэнцыі маюць права атрымліваць інфармацыю аб ходзе рэалізацыі Асноўных накірункаў унутранай і знешняй палітыкі Рэспублікі Беларусь і Ваеннай дактрыны Рэспублікі Беларусь, зацверджаных праграмнымі законамі.
У мэтах, прадугледжаных часткамі першай і другой гэтага артыкула, палаты Нацыянальнага сходу маюць права па ўзгадненні з Прэзідэнтам Рэспублікі Беларусь заслухоўваць інфармацыю:
Прэм'ер-міністра Рэспублікі Беларусь — аб ходзе выканання адобранай Палатай прадстаўнікоў праграмы дзейнасці Урада Рэспублікі Беларусь;
Генеральнага пракурора Рэспублікі Беларусь — аб стане законнасці ў Рэспубліцы Беларусь;
Старшыні Камітэта дзяржаўнага кантролю Рэспублікі Беларусь — аб выніках дзяржаўнага кантролю, які ажыццяўляецца ў Рэспубліцы Беларусь, у тым ліку за выкананнем рэспубліканскага бюджэту;
Старшыні Праўлення Нацыянальнага банка Рэспублікі Беларусь — аб ходзе выканання асноўных накірункаў грашова-крэдытнай палітыкі на бягучы год.
Артыкул 21. Узгадненне кандыдатур для назначэння на пасаду паслоў Рэспублікі Беларусь у замежных дзяржавах і пастаянных прадстаўнікоў Рэспублікі Беларусь пры міжнародных арганізацыях
Кандыдатуры для назначэння на пасады паслоў Рэспублікі Беларусь у замежных дзяржавах і пастаянных прадстаўнікоў Рэспублікі Беларусь пры міжнародных арганізацыях уносяцца на разгляд Прэзідэнта Рэспублікі Беларусь Саветам Міністраў Рэспублікі Беларусь пасля папярэдняга разгляду іх у пастаянных камісіях Палаты прадстаўнікоў і Савета Рэспублікі, што распараджаюцца пытаннямі міжнародных адносінаў, якія па выніках разгляду кандыдатур на ўказаныя пасады прымаюць рашэнні рэкамендацыйнага характару.
Парадак разгляду кандыдатур для назначэння на пасады, указаныя ў частцы першай гэтага артыкула, вызначаецца рэгламентамі палат Нацыянальнага сходу.
Артыкул 22. Іншыя паўнамоцтвы палат Нацыянальнага сходу
Палаты Нацыянальнага сходу ў парадку, устаноўленым заканадаўствам Рэспублікі Беларусь:
прымаюць удзел у падрыхтоўцы Нацыянальным банкам Рэспублікі Беларусь сумесна з Урадам Рэспублікі Беларусь асноўных накірункаў грашова-крэдытнай палітыкі на чарговы год;
узаемадзейнічаюць з іншымі дзяржаўнымі органамі і іншымі арганізацыямі пры вырашэнні пытанняў, якія ўваходзяць у кампетэнцыю палат Нацыянальнага сходу.
Глава 4
Пытанні выключнай кампетэнцыі Палаты прадстаўнікоў
Артыкул 23. Разгляд Палатай прадстаўнікоў пытання аб адстаўцы Прэзідэнта Рэспублікі Беларусь
Палата прадстаўнікоў прымае адстаўку Прэзідэнта Рэспублікі Беларусь. Заява аб адстаўцы накіроўваецца Прэзідэнтам Рэспублікі Беларусь у Палату прадстаўнікоў у пісьмовай форме.
Палата прадстаўнікоў абавязана разгледзець заяву аб адстаўцы Прэзідэнта Рэспублікі Беларусь на працягу пяці дзён з дня яго паступлення ў Палату прадстаўнікоў.
Калі Прэзідэнт Рэспублікі Беларусь прымае рашэнне аб адстаўцы ў перыяд паміж сесіямі Палаты прадстаўнікоў, адначасова з падачай заявы аб адстаўцы склікаецца пазачарговая сесія Палаты прадстаўнікоў для разгляду дадзенага пытання.
Рашэнне аб прыняцці адстаўкі Прэзідэнта Рэспублікі Беларусь лічыцца прынятым пры ўмове, што за яго прагаласавала большасць ад поўнага складу Палаты прадстаўнікоў.
Артыкул 24. Назначэнне Палатай прадстаўнікоў выбараў Прэзідэнта Рэспублікі Беларусь
Палата прадстаўнікоў не пазней чым за пяць месяцаў да заканчэння тэрміну паўнамоцтваў папярэдняга Прэзідэнта Рэспублікі Беларусь назначае выбары Прэзідэнта Рэспублікі Беларусь.
У выпадку вакансіі пасады Прэзідэнта Рэспублікі Беларусь выбары назначаюцца не пазней чым праз тры дні з дня адкрыцця вакансіі, калі вакансія адкрылася ў перыяд правядзення сесіі Палаты прадстаўнікоў. Калі вакансія пасады Прэзідэнта Рэспублікі Беларусь адкрылася ў перыяд паміж сесіямі Палаты прадстаўнікоў, па ініцыятыве выконваючага абавязкі Прэзідэнта Рэспублікі Беларусь або па патрабаванні не менш за дзве трэці ад поўнага складу Палаты прадстаўнікоў для назначэння выбараў Прэзідэнта Рэспублікі Беларусь склікаецца пазачарговая сесія Палаты прадстаўнікоў у парадку, устаноўленым Канстытуцыяй Рэспублікі Беларусь і гэтым Законам.
Артыкул 25. Разгляд Палатай прадстаўнікоў пытання аб дачы згоды на назначэнне Прэм'ер-міністра Рэспублікі Беларусь
Палата прадстаўнікоў па прадстаўленні Прэзідэнта Рэспублікі Беларусь дае згоду на назначэнне Прэм'ер-міністра Рэспублікі Беларусь.
Рашэнне па пытанні аб дачы згоды Прэзідэнту Рэспублікі Беларусь на назначэнне Прэм'ер-міністра Рэспублікі Беларусь прымаецца Палатай прадстаўнікоў не пазней чым у двухтыднёвы тэрмін з дня ўнясення прапановы па кандыдатуры Прэм'ер-міністра Рэспублікі Беларусь. Калі прапанова па кандыдатуры Прэм'ер-міністра Рэспублікі Беларусь унесена ў перыяд паміж сесіямі Палаты прадстаўнікоў, для яго разгляду склікаецца пазачарговая сесія Палаты прадстаўнікоў у парадку, устаноўленым Канстытуцыяй Рэспублікі Беларусь і гэтым Законам.
Рашэнне па пытанні аб дачы згоды на назначэнне Прэм'ер-міністра Рэспублікі Беларусь лічыцца прынятым, калі за яго прагаласавала большасць ад поўнага складу Палаты прадстаўнікоў. Калі рашэнне па пытанні аб дачы згоды на назначэнне Прэм'ер-міністра Рэспублікі Беларусь не прынята, лічыцца, што Палата прадстаўнікоў адмовіла ў дачы згоды.
У выпадку двухразовай адмовы Палаты прадстаўнікоў у дачы згоды на назначэнне Прэм'ер-міністра Рэспублікі Беларусь Прэзідэнт Рэспублікі Беларусь мае права назначыць выконваючага абавязкі Прэм'ер-міністра Рэспублікі Беларусь, распусціць Палату прадстаўнікоў і назначыць новыя выбары.
Артыкул 26. Заслухоўванне Палатай прадстаўнікоў даклада Прэм'ер-міністра Рэспублікі Беларусь аб праграме дзейнасці Урада Рэспублікі Беларусь
Палата прадстаўнікоў у двухмесячны тэрмін пасля назначэння на пасаду Прэм'ер-міністра Рэспублікі Беларусь заслухоўвае яго даклад аб праграме дзейнасці Урада Рэспублікі Беларусь і адабрае або адхіляе праграму.
Калі даклад Прэм'ер-міністра Рэспублікі Беларусь не можа быць заслуханы ў сувязі з заканчэннем сесіі Палаты прадстаўнікоў, то можа быць склікана пазачарговая сесія Палаты прадстаўнікоў у тэрмін, указаны ў частцы першай гэтага артыкула. Калі пазачарговая сесія не склікаецца, двухмесячны тэрмін вылічваецца з дня адкрыцця чарговай сесіі Палаты прадстаўнікоў.
Рашэнне аб адабрэнні праграмы дзейнасці Урада Рэспублікі Беларусь лічыцца прынятым пры ўмове, што за яго прагаласавала большасць ад поўнага складу Палаты прадстаўнікоў. Калі рашэнне аб адабрэнні праграмы дзейнасці Урада Рэспублікі Беларусь не прынята, праграма лічыцца адхіленай.
У выпадку адхілення праграмы дзейнасці Урада Рэспублікі Беларусь Палата прадстаўнікоў вызначае ў пастанове тэрмін для заслухоўвання паўторнай праграмы дзейнасці Урада Рэспублікі Беларусь, якая павінна быць прадстаўлена не пазней за два месяцы з дня адхілення праграмы.
Паўторнае адхіленне Палатай прадстаўнікоў праграмы дзейнасці Урада Рэспублікі Беларусь азначае выказванне вотуму недаверу Ураду Рэспублікі Беларусь.
Артыкул 27. Разгляд Палатай прадстаўнікоў пытання аб даверы Ураду Рэспублікі Беларусь
Палата прадстаўнікоў разглядае па ініцыятыве Прэм'ер-міністра Рэспублікі Беларусь пытанне аб даверы Ураду Рэспублікі Беларусь.
Прэм'ер-міністр Рэспублікі Беларусь можа паставіць перад Палатай прадстаўнікоў пытанне аб даверы Ураду Рэспублікі Беларусь па прадстаўленай праграме або па канкрэтнай падставе.
Рашэнне аб даверы Ураду Рэспублікі Беларусь лічыцца прынятым пры ўмове, што за яго прагаласавала большасць ад поўнага складу Палаты прадстаўнікоў. Калі рашэнне аб даверы Ураду Рэспублікі Беларусь не прынята, лічыцца, што Ураду Рэспублікі Беларусь адмоўлена ў даверы.
Калі Палата прадстаўнікоў адмаўляе ў даверы Ураду Рэспублікі Беларусь, Прэзідэнт Рэспублікі Беларусь мае права ў дзесяцідзённы тэрмін прыняць рашэнне аб адстаўцы Урада Рэспублікі Беларусь або аб роспуску Палаты прадстаўнікоў і назначэнні новых выбараў.
Артыкул 28. Выказванне Палатай прадстаўнікоў вотуму недаверу Ураду Рэспублікі Беларусь
Палата прадстаўнікоў можа выказаць вотум недаверу Ураду Рэспублікі Беларусь.
Пытанне аб выказваннІ вотуму недаверу Ураду Рэспублікі Беларусь разглядаецца па ініцыятыве не менш за адну трэць ад поўнага складу Палаты прадстаўнікоў. Пытанне аб адказнасці Урада Рэспублікі Беларусь не можа быць пастаўлена на працягу года пасля адабрэння праграмы яго дзейнасці.
Прапанова дэпутатаў Палаты прадстаўнікоў па дадзеным пытанні ўносіцца ў пісьмовай форме.
Пры разглядзе пытання аб выказванні вотуму недаверу Ураду Рэспублікі Беларусь выступаюць Прэм'ер-міністр Рэспублікі Беларусь або асоба, якая выконвае яго абавязкі.
Рашэнне аб выказванні вотуму недаверу Ураду Рэспублікі Беларусь лічыцца прынятым пры ўмове, што за яго прагаласавала большасць ад поўнага складу Палаты прадстаўнікоў.
Артыкул 29. Разгляд Палатай прадстаўнікоў пытання аб дачы згоды на ўзбуджэнне крымінальнай справы ў дачыненні да дэпутата Палаты прадстаўнікоў, на прыцягненне яго ў якасці падазронага або абвінавачванага па крымінальнай справе, узбуджанай у дачыненні да іншых асобаў або па факце ўчыненага злачынства, а таксама на яго затрыманне і іншае пазбаўленне асабістай волі
Пытанне аб дачы згоды на ўзбуджэнне крымінальнай справы ў дачыненні да дэпутата Палаты прадстаўнікоў, на прыцягненне яго ў якасці падазронага або абвінавачванага па крымінальнай справе, узбуджанай у дачыненні да іншых асобаў, або па факце ўчыненага злачынства, а таксама на яго затрыманне і іншае пазбаўленне асабістай волі вырашаецца Палатай прадстаўнікоў па прадстаўленні Генеральнага пракурора Рэспублікі Беларусь або асобы, якая выконвае яго абавязкі.
У выпадку, калі прадстаўленне Генеральнага пракурора Рэспублікі Беларусь або асобы, якая выконвае яго абавязкі, паступае ў Палату прадстаўнікоў у перыяд паміж сесіямі Палаты прадстаўнікоў, для яго разгляду можа склікацца чарговая сесія Палаты прадстаўнікоў у парадку, устаноўленым Канстытуцыяй Рэспублікі Беларусь і гэтым Законам.
Па пытанні, указаным у частцы першай гэтага артыкула, большасцю галасоў ад поўнага складу Палаты прадстаўнікоў прымаецца матываванае рашэнне, аб якім паведамляецца Генеральнаму пракурору Рэспублікі Беларусь або асобе, якая выконвае яго абавязкі.
Артыкул 30. Права Палаты прадстаўнікоў адмяняць распараджэнне Старшыні Палаты прадстаўнікоў
Палата прадстаўнікоў па прапанове Савета Палаты прадстаўнікоў, пастаяннай камісіі Палаты прадстаўнікоў, дэпутацкай групы, дэпутата Палаты прадстаўнікоў маюць права большасцю галасоў ад поўнага складу Палаты прадстаўнікоў адмяніць распараджэнне Старшыні Палаты прадстаўнікоў.
Глава 5
Пытанні выключнай кампетэнцыі Савета Рэспублікі
Артыкул 31. Разгляд Саветам Рэспублікі пытанняў аб дачы згоды на назначэнне Прэзідэнтам Рэспублікі Беларусь службовых асобаў
Кандыдатуры на ўказаныя пасады на пасяджэнні Савета Рэспублікі прадстаўляюць Прэзідэнт Рэспублікі Беларусь або ўпаўнаважаная ім службовая асоба.
Рашэнне аб дачы згоды на назначэнне службовых асобаў, указаных у частцы першай гэтага артыкула, прымаецца адкрытым або тайным галасаваннем і лічыцца прынятым пры ўмове, што за яго прагаласавала большасць ад поўнага складу Савета Рэспублікі. Калі рашэнне аб дачы згоды на назначэнне службовых асобаў не прынята, лічыцца, што Савет Рэспублікі адмовіў у дачы згоды на назначэнне службовых асобаў. Такое рашэнне афармляецца пастановай Савета Рэспублікі і накіроўваецца Прэзідэнту Рэспублікі Беларусь. У выпадку двухразовай адмовы Савета Рэспублікі ў дачы згоды на назначэнне службовых асобаў, указаных у частцы першай гэтага артыкула, Савет Рэспублікі можа звярнуцца да Прэзідэнта Рэспублікі Беларусь з прапановай аб правядзенні кансультацый у мэтах пераадолення рознагалоссяў, якія ўзніклі.
Артыкул 32. Выбранне Саветам Рэспублікі суддзяў Канстытуцыйнага Суда Рэспублікі Беларусь і членаў Цэнтральнай камісіі Рэспублікі Беларусь па выбарах і правядзенні рэспубліканскіх рэферэндумаў
Савет Рэспублікі тайным галасаваннем выбірае шэсць суддзяў Канстытуцыйнага Суда Рэспублікі Беларусь і шэсць членаў Цэнтральнай камісіі Рэспублікі Беларусь па выбарах і правядзенні рэспубліканскіх рэферэндумаў.
Кандыдатуры для выбрання на пасады суддзяў Канстытуцыйнага Суда Рэспублікі Беларусь прапаноўваюцца Старшынёй Канстытуцыйнага Суда Рэспублікі Беларусь.
Кандыдатуры для выбрання на пасады членаў Цэнтральнай камісіі Рэспублікі Беларусь па выбарах і правядзенні рэспубліканскіх рэферэндумаў рэкамендуюцца Савету Рэспублікі сумеснымі прадстаўленнямі прэзідыумаў абласных, Мінскага гарадскога Саветаў дэпутатаў і адпаведных абласных, Мінскага гарадскога выканаўчых камітэтаў.
Выбранымі на пасады суддзяў Канстытуцыйнага Суда Рэспублікі Беларусь, членаў Цэнтральнай камісіі Рэспублікі Беларусь па выбарах і правядзенні рэспубліканскіх рэферэндумаў лічацца асобы, якія атрымалі ў выніку тайнага галасавання большасць галасоў ад поўнага складу Савета Рэспублікі.
Артыкул 33. Адмена Саветам Рэспублікі рашэнняў мясцовых Саветаў дэпутатаў
Савет Рэспублікі адмяняе рашэнні мясцовых Саветаў дэпутатаў, якія не адпавядаюць заканадаўству Рэспублікі Беларусь.
Падставай для адмены рашэння мясцовага Савета дэпутатаў можа з'яўляцца неадпаведнасць заканадаўству Рэспублікі Беларусь рашэння ў цэлым або асобных яго палажэнняў.
Пытанне аб адмене рашэння мясцовага Савета дэпутатаў разглядаецца Саветам Рэспублікі па прапанове Прэзідэнта Рэспублікі Беларусь, Урада Рэспублікі Беларусь, Канстытуцыйнага Суда Рэспублікі Беларусь, Вярхоўнага Суда Рэспублікі Беларусь, Вышэйшага Гаспадарчага Суда Рэспублікі Беларусь, Генеральнага пракурора Рэспублікі Беларусь, Камітэта дзяржаўнага кантролю Рэспублікі Беларусь, Міністэрства юстыцыі Рэспублікі Беларусь, Прэзідыума Савета Рэспублікі, а таксама па прапанове не менш чым 10 працэнтаў грамадзян, якія валодаюць выбарчым правам і пражываюць на адпаведнай тэрыторыі.
Парадак разгляду пытання аб адмене рашэння мясцовага Савета дэпутатаў вызначаецца Рэгламентам Савета Рэспублікі Нацыянальнага сходу.
Па выніках разгляду пытання аб адмене рашэння мясцовага Савета дэпутатаў Савет Рэспублікі можа прыняць адно з наступных рашэнняў:
адмяніць рашэнне мясцовага Савета дэпутатаў;
адхіліць прапанову аб адмене рашэння мясцовага Савета дэпутатаў;
прапанаваць мясцоваму Савету дэпутатаў прывесці сваё рашэнне ў адпаведнасць з заканадаўствам Рэспублікі Беларусь у тэрмін, устаноўлены Саветам Рэспублікі.
Пастанова па пытанні аб адмене рашэння мясцовага Савета дэпутатаў, якое не адпавядае заканадаўству Рэспублікі Беларусь, прымаецца большасцю галасоў ад поўнага складу Савета Рэспублікі на падставе заключэння адпаведнай пастаяннай камісіі Савета Рэспублікі.
Артыкул 34. Прыняцце Саветам Рэспублікі рашэння аб роспуску мясцовага Савета дэпутатаў
Савет Рэспублікі прымае рашэнне аб роспуску мясцовага Савета дэпутатаў у выпадку сістэматычнага (больш за два разы) або грубага парушэння ім патрабаванняў заканадаўства Рэспублікі Беларусь і ў іншых выпадках, прадугледжаных законам.
Пытанне аб роспуску мясцовага Савета дэпутатаў разглядаецца Саветам Рэспублікі па прапанове Прэзідэнта Рэспублікі Беларусь, Урада Рэспублікі Беларусь, Канстытуцыйнага Суда Рэспублікі Беларусь, Вярхоўнага Суда Рэспублікі Беларусь, Вышэйшага Гаспадарчага Суда Рэспублікі Беларусь, Генеральнага пракурора Рэспублікі Беларусь, Камітэта дзяржаўнага кантролю Рэспублікі Беларусь, Прэзідыума Савета Рэспублікі, а таксама па прапанове не менш за 10 працэнтаў грамадзян, якія валодаюць выбарчым правам і пражываюць на адпаведнай тэрыторыі.
Парадак разгляду пытання аб роспуску мясцовага Савета дэпутатаў вызначаецца Рэгламентам Савета Рэспублікі Нацыянальнага сходу.
Пастанова па пытанні аб роспуску мясцовага Савета дэпутатаў прымаецца большасцю галасоў ад поўнага складу Савета Рэспублікі на падставе заключэння адпаведнай пастаяннай камісіі Савета Рэспублікі.
Артыкул 35. Разгляд Саветам Рэспублікі ўказаў Прэзідэнта Рэспублікі Беларусь аб увядзенні надзвычайнага становішча, ваеннага становішча, поўнай або частковай мабілізацыі
Савет Рэспублікі разглядае ўказы Прэзідэнта Рэспублікі Беларусь аб увядзенні надзвычайнага становішча, ваеннага становішча, поўнай або частковай мабілізацыі і не пазней чым у трохдзённы тэрмін пасля іх унясення прымае адпаведнае рашэнне. Пасля абнародавання адпаведных указаў Прэзідэнта Рэспублікі Беларусь члены Савета Рэспублікі абавязаны прыбыць да месца правядзення пасяджэння Савета Рэспублікі ў магчыма кароткія тэрміны без спецыяльнага выкліку.
Рашэнні аб зацвярджэнні ўказаў Прэзідэнта Рэспублікі Беларусь аб увядзенні надзвычайнага становішча, ваеннага становішча, поўнай або частковай мабілізацыі прымаюцца большасцю галасоў ад поўнага складу Савета Рэспублікі.
Артыкул 36. Узаемадзеянне Савета Рэспублікі з органамі мясцовага самакіравання
Для ўзаемадзеяння з органамі мясцовага самакіравання пры Савеце Рэспублікі можа стварацца Савет па ўзаемадзеянні органаў мясцовага самакіравання. Палажэнне аб Савеце па ўзаемадзеянні органаў мясцовага самакіравання зацвярджаецца Саветам Рэспублікі.
Артыкул 37. Ажыццяўленне Саветам Рэспублікі права заканадаўчай ініцыятывы
Права заканадаўчай ініцыятывы рэалізуецца Саветам Рэспублікі ў форме ўнясення ў Палату прадстаўнікоў праектаў законаў, за выключэннем праектаў законаў аб унясенні змяненняў і (або) дапаўненняў у Канстытуцыю Рэспублікі Беларусь, аб тлумачэнні Канстытуцыі Рэспублікі Беларусь.
Рашэнне аб унясенні праекта закона ў Палату прадстаўнікоў і назначэнні прадстаўніка Савета Рэспублікі пры разглядзе яго ў Палаце прадстаўнікоў лічыцца прынятым пры ўмове, што за яго прагаласавала большасць ад поўнага складу Савета Рэспублікі.
Артыкул 38. Разгляд Саветам Рэспублікі пытання аб дачы згоды на ўзбуджэнне крымінальнай справы ў дачыненні да члена Савета Рэспублікі, на прыцягненне яго ў якасці падазронага або абвінавачанага па крымінальнай справе, узбуджанай у дачыненні да іншых асобаў або па факце ўчыненага злачынства, а таксама на яго затрыманне і іншае пазбаўленне асабістай волі
Пытанне аб дачы згоды на ўзбуджэнне крымінальнай справы ў дачыненні да члена Савета Рэспублікі, на прыцягненне яго ў якасці падазронага або абвінавачванага па крымінальнай справе, узбуджанай у дачыненні да іншых асобаў або па факце ўчыненага злачынства, а таксама на яго затрыманне і іншае пазбаўленне асабістай волі вырашаецца Саветам Рэспублікі па прадстаўленні Генеральнага пракурора Рэспублікі Беларусь або асобы, якая выконвае яго абавязкі.
У выпадку, калі прадстаўленне Генеральнага пракурора Рэспублікі Беларусь або асобы, якая выконвае яго абавязкі, паступае ў Савет Рэспублікі ў перыяд паміж сесіямі, для яго разгляду можа склікацца пазачарговая сесія ў парадку, устаноўленым Канстытуцыяй Рэспублікі Беларусь і гэтым Законам.
Па пытанні, указаным у частцы першай гэтага артыкула, большасцю галасоў ад поўнага складу Савета Рэспублікі прымаецца матываванае рашэнне, аб якім паведамляецца Генеральнаму пракурору Рэспублікі Беларусь або асобе, якая выконвае яго абавязкі.
Артыкул 39. Права Савета Рэспублікі адмяняць распараджэнні Старшыні Савета Рэспублікі
Савет Рэспублікі па прапанове Прэзідыума Савета Рэспублікі, пастаяннай камісіі Савета Рэспублікі, члена Савета Рэспублікі мае права большасцю галасоў ад поўнага складу Савета Рэспублікі адмяніць распараджэнне Старшыні Савета Рэспублікі.
Глава 6
Парадак унясення, разгляду праектаў законаў і прыняцця законаў і пастаноў палатамі Нацыянальнага сходу
Артыкул 40. Парадак унясення ў Палату прадстаўнікоў і разгляду палатамі Нацыянальнага сходу праектаў законаў
Парадак унясення ў Палату прадстаўнікоў і разгляду палатамі Нацыянальнага сходу праектаў законаў устанаўліваецца Канстытуцыяй Рэспублікі Беларусь, іншымі заканадаўчымі актамі Рэспублікі Беларусь, а таксама рэгламентамі палат Нацыянальнага сходу.
Артыкул 41. Суб'екты права заканадаўчай ініцыятывы
Права заканадаўчай ініцыятывы, за выключэннем выпадкаў, прадугледжаных часткай трэцяй гэтага артыкула, належыць Прэзідэнту Рэспублікі Беларусь, дэпутатам Палаты прадстаўнікоў, Савету Рэспублікі, Ураду Рэспублікі Беларусь, а таксама грамадзянам Рэспублікі Беларусь, якія валодаюць выбарчым правам, у колькасць не менш за 50 тысяч чалавек.
Іншыя зацікаўленыя дзяржаўныя органы, іншыя арганізацыі і грамадзяне Рэспублікі Беларусь уносяць свае прапановы аб заканадаўчым рэгуляванні грамадскіх адносінаў суб'ектам права заканадаўчай ініцыятывы, указаным у частцы першай гэтага артыкула, у парадку, устаноўленым заканадаўчымі актамі Рэспублікі Беларусь.
Права заканадаўчай ініцыятывы па ўнясенні змяненняў і (або) дапаўненняў у Канстытуцыю Рэспублікі Беларусь, аб тлумачэнні Канстытуцыі Рэспублікі Беларусь належыць Прэзідэнту Рэспублікі Беларусь або не менш чым 150 тысячам грамадзян Рэспублікі Беларусь, якія валодаюць выбарчым правам.
Права заканадаўчай ініцыятывы можа быць рэалізавана некалькімі суб'ектамі права заканадаўчай ініцыятывы сумесна.
Артыкул 42. Парадак рэалізацыі права заканадаўчай ініцыятывы
Права заканадаўчай ініцыятывы рэалізуецца суб'ектамі права заканадаўчай ініцыятывы праз унясенні ў Палату прадстаўнікоў праектаў законаў.
Артыкул 43. Паслядоўнасць разгляду праектаў законаў палатамі Нацыянальнага сходу
Любы праект закона, калі іншае не прадугледжана Канстытуцыяй Рэспублікі Беларусь, спачатку разглядаецца Палатай прадстаўнікоў, а затым Саветам Рэспублікі.
Артыкул 44. Абавязковасць разгляду праектаў законаў Палатай прадстаўнікоў
Праект закона, унесены суб'ектам права заканадаўчай ініцыятывы ў парадку, устаноўленым заканадаўчымі актамі Рэспублікі Беларусь, падлягае абавязковаму разгляду Палатай прадстаўнікоў.
Артыкул 45. Гарантыі рэалізацыі права заканадаўчай ініцыятывы
Суб'ект права заканадаўчай ініцыятывы, які ўнёс праект закона, або ўпаўнаважаны ім прадстаўнік мае права браць удзел у рабоце над праектам закона ў Палаце прадстаўнікоў і Савеце Рэспублікі.
У выпадку ўнясення ў праект закона ў Палаце прадстаўнікоў змяненняў і (або) дапаўненняў, за выключэннем змяненняў і (або) дапаўненняў, якія носяць тэхнічны характар, гэты праект закона павінен узгадняцца з суб'ектам права заканадаўчай ініцыятывы, які ўнёс яго.
Атрыманне згоды суб'екта права заканадаўчай ініцыятывы, які ўнёс праект закона, на ўнясенне ў яго змяненняў і (або) дапаўненняў у працэсе дапрацоўкі ў Палаце прадстаўнікоў патрабуецца ў выпадках, прадугледжаных Канстытуцыяй Рэспублікі Беларусь, гэтым Законам, іншымі заканадаўчымі актамі Рэспублікі Беларусь.
У парадку, устаноўленым Рэгламентам Савета Рэспублікі Нацыянальнага сходу, суб'ект права заканадаўчай ініцыятывы, які ўнёс праект закона, або яго ўпаўнаважаны прадстаўнік прысутнічаюць на пасяджэннях Савета Рэспублікі, пастаянных камісій Савета Рэспублікі пры разглядзе гэтага законапраекта, удзельнічаюць у яго абмеркаванні, даюць тлумачэнні па асобных яго палажэннях.
Артыкул 46. Адкліканне праекта закона
Суб'ект права заканадаўчай ініцыятывы мае права адклікаць унесены ім праект закона да яго прыняцця Палатай прадстаўнікоў у другім чытанні.
Артыкул 47. Праекты законаў, якія падлягаюць унясенню ў Палату прадстаўнікоў са згоды Прэзідэнта Рэспублікі Беларусь альбо па яго даручэнні — Урада Рэспублікі Беларусь
Праекты законаў, вынікам прыняцця якіх можа быць скарачэнне дзяржаўных сродкаў, стварэнне або павелічэнне расходаў, могуць уносіцца ў Палату прадстаўнікоў толькі са згоды Прэзідэнта Рэспублікі Беларусь альбо па яго даручэнні — Урада Рэспублікі Беларусь.
Праекты законаў, якія па змесце разыходзяцца з часовымі дэкрэтамі або ўказамі Прэзідэнта Рэспублікі Беларусь, да адмены або прызнання страціўшымі сілу часовых дэкрэтаў або ўказаў Прэзідэнта Рэспублікі Беларусь альбо іх адпаведных нормаў могуць уносіцца ў Палату прадстаўнікоў Прэзідэнтам Рэспублікі Беларусь або з яго згоды.
Артыкул 48. Праекты законаў, якія падлягаюць тэрміноваму разгляду
Прэзідэнт Рэспублікі Беларусь альбо па яго даручэнні Урад Рэспублікі Беларусь маюць права ўносіць у Палату прадстаўнікоў і Савет Рэспублікі прапановы аб аб'яўленні разгляду праекта закона тэрміновым. У гэтым выпадку праект закона падлягае разгляду кожнай з палат Нацыянальнага сходу на працягу дзесяці дзён з дня ўнясення праекта закона на іх разгляд.
Калі праект закона, які падлягае тэрміноваму разгляду, унесены ў Палату прадстаўнікоў, перададзены ў Савет Рэспублікі ў перыяд паміж сесіямі, дзесяцідзённы тэрмін для яго разгляду вылічваецца з дня адкрыцця чарговай (пазачарговай) сесіі адпаведнай палаты Нацыянальнага сходу.
Артыкул 49. Праекты законаў, якія падлягаюць першачарговаму разгляду
Першачарговаму разгляду палатамі Нацыянальнага сходу падлягаюць праекты законаў:
аб унясенні змяненняў і (або) дапаўненняў у Канстытуцыю Рэспублікі Беларусь, аб увядзенні ў дзеянне законаў аб унясенні змяненняў і (або) дапаўненняў у Канстытуцыю Рэспублікі Беларусь;
аб тлумачэнні Канстытуцыі Рэспублікі Беларусь;
непасрэдна накіраваныя на рэалізацыю палажэнняў Канстытуцыі Рэспублікі Беларусь;
аб бюджэце Рэспублікі Беларусь на чарговы фінансавы год;
падрыхтаваныя на падставе нарматыўных прававых актаў Саюзнай дзяржавы.
Артыкул 50. Парадак унясення праектаў законаў у Палату прадстаўнікоў
Праект закона ўносіцца суб'ектам права заканадаўчай ініцыятывы ў Палату прадстаўнікоў на беларускай і (або) рускай мовах з прыкладаннем:
суправаджальнага пісьма і абгрунтавання неабходнасці прыняцця праекта закона, уключаючы фінансава-эканамічнае абгрунтаванне;
дакумента, які змяшчае інфармацыю аб узгадненні (візіраванні) праекта закона. Пры гэтым праект закона, унесены Прэзідэнтам Рэспублікі Беларусь, лічыцца ўзгодненым з усімі дзяржаўнымі органамі і іншымі дзяржаўнымі арганізацыямі, а праект закона, унесены Урадам Рэспублікі Беларусь, — з рэспубліканскімі органамі дзяржаўнага кіравання і іншымі дзяржаўнымі арганізацыямі, якія падпарадкаваны Ураду Рэспублікі Беларусь;
спісу асобаў, якія падрыхтавалі праект закона;
дакумента, які пацвярджае згоду Прэзідэнта Рэспублікі Беларусь або яго адпаведнае даручэнне Ураду Рэспублікі Беларусь і згоду Урада Рэспублікі Беларусь на ўнясенне праекта закона, калі вынікам прыняцця адпаведнага праекта закона можа быць скарачэнне дзяржаўных сродкаў, стварэнне або павелічэнне расходаў;
дакумента, які пацвярджае адпаведнае даручэнне Прэзідэнта Рэспублікі Беларусь Ураду Рэспублікі Беларусь аб унясенні прапановы ў Палату прадстаўнікоў і Савет Рэспублікі аб аб'яўленні разгляду праекта закона тэрміновым;
дакумента, які пацвярджае згоду Прэзідэнта Рэспублікі Беларусь, калі Урад Рэспублікі Беларусь запатрабаваў, каб Палата прадстаўнікоў і Савет Рэспублікі прынялі рашэнне, галасуючы ў цэлым за ўнесеныя Прэзідэнтам Рэспублікі Беларусь або Урадам Рэспублікі Беларусь праект закона альбо яго частку, захаваўшы толькі тыя папраўкі, якія прапанаваны або прыняты Прэзідэнтам Рэспублікі Беларусь або Урадам Рэспублікі Беларусь;
дакумента, які пацвярджае згоду Прэзідэнта Рэспублікі Беларусь на ўнясенне праекта закона, калі праект закона па змесце разыходзіцца з часовымі дэкрэтамі або ўказамі Прэзідэнта Рэспублікі Беларусь і ўносіцца не Прэзідэнтам Рэспублікі Беларусь;
дакумента, які пацвярджае адпаведнае даручэнне Прэзідэнта Рэспублікі Беларусь Ураду Рэспублікі Беларусь унесці праект закона, які падрыхтаваны ў сувязі з заключэннем, прыпыненнем дзеяння або спыненнем міжнароднага дагавора Рэспублікі Беларусь;
інфармацыі аб назначэнні дакладчыка па праекце закона ў Палаце прадстаўнікоў і Савеце Рэспублікі;
дакумента, які пацвярджае, што Прэзідэнту Рэспублікі Беларусь накіраваны копіі праекта закона і суправаджальных дакументаў да яго;
заключэнняў Нацыянальнага цэнтра заканадаўства і прававых даследаванняў Рэспублікі Беларусь і дзяржаўнай установы «Навукова-практычны цэнтр праблем умацавання законнасці і правапарадку Генеральнай пракуратуры Рэспублікі Беларусь», а таксама іншых экспертных заключэнняў, калі яны даваліся;
інфармацыі аб накіраванні ў Нацыянальны цэнтр прававой інфармацыі Рэспублікі Беларусь праекта закона і прадугледжаных заканадаўчымі актамі Рэспублікі Беларусь суправаджальных дакументаў да яго для ўключэння ў камп'ютарны банк даных праектаў законаў Рэспублікі Беларусь.
Да праекта закона, які ўносіцца ў Палату прадстаўнікоў, дадаюцца экспертныя заключэнні па рэдакцыі праекта закона, у якой ён уносіцца ў Палату прадстаўнікоў. Пры гэтым, калі ў праект закона ўносіліся змяненні і (або) дапаўненні, якія носяць тэхнічны характар, яго паўторнае накіраванне для падрыхтоўкі экспертных заключэнняў не ажыццяўляецца.
Да праекта закона аб унясенні змяненняў і (або) дапаўненняў у закон, як правіла, дадаецца табліца з указаннем рэдакцыі артыкула або іншага структурнага элемента гэтага закона і рэдакцыі артыкула або іншага структурнага элемента закона з улікам змяненняў і (або) дапаўненняў, якія прапануюцца праектам закона.
Суправаджальныя дакументы пры ўнясенні праекта закона ў Палату прадстаўнікоў прадстаўляюцца суб'ектам права заканадаўчай ініцыятывы або яго ўпаўнаважаным прадстаўніком.
Праект закона, які ўнесены ў Палату прадстаўнікоў з парушэннем патрабаванняў, якія ўстаноўлены часткамі першай і другой гэтага артыкула, за выключэннем выпадкаў, якія прадугледжаны часткай шостай гэтага артыкула, можа быць вернуты суб'екту права заканадаўчай ініцыятывы, які ўнёс праект закона, з прапановай выканаць патрабаванні частак першай і другой гэтага артыкула.
Праект закона, унесены ў Палату прадстаўнікоў з парушэннем патрабаванняў, якія ўстаноўлены часткамі першай і другой гэтага артыкула, можа быць разгледжаны па рашэнні Прэзідэнта Рэспублікі Беларусь або Палаты прадстаўнікоў.
Праекты законаў уносяцца ў Палату прадстаўнікоў на папяровых носьбітах і адначасова ў выглядзе тэкставых файлаў на электронных (магнітных) носьбітах.
Праекты законаў падлягаюць абавязковай рэгістрацыі і захаванню ў Сакратарыяце Палаты прадстаўнікоў.
Артыкул 51. Парадак разгляду праектаў законаў Палатай прадстаўнікоў
Разгляд праектаў законаў, унесеных у Палату прадстаўнікоў, ажыццяўляецца ў двух чытаннях, калі іншае не прадугледжана гэтым Законам і Рэгламентам Палаты прадстаўнікоў Нацыянальнага сходу.
Праекты законаў, якія канчаткова падрыхтаваны да разгляду Палатай прадстаўнікоў у першым і ў другім чытанні, накіроўваюцца Прэзідэнту Рэспублікі Беларусь.
Палата прадстаўнікоў накіроўвае праект закона Прэзідэнту Рэспублікі Беларусь для інфармацыі не пазней чым за дзесяць дзён да прыняцця гэтага праекта закона ў цэлым.
Артыкул 52. Падрыхтоўка праекта закона да разгляду Палатай прадстаўнікоў у першым чытанні
Старшыня Палаты прадстаўнікоў або яго намеснік назначаюць з ліку пастаянных камісій Палаты прадстаўнікоў галаўную камісію для папярэдняга разгляду праекта закона і падрыхтоўкі яго да разгляду Палатай прадстаўнікоў у першым чытанні.
Па прапанове Старшыні Палаты прадстаўнікоў або яго намесніка Савет Палаты прадстаўнікоў можа прыняць рашэнне аб стварэнні з ліку дэпутатаў Палаты прадстаўнікоў спецыяльнай (галаўной) камісіі для работы над праектам закона.
Парадак работы над праектам закона вызначаецца галаўной камісіяй у адпаведнасці з гэтым Законам і Рэгламентам Палаты прадстаўнікоў Нацыянальнага сходу.
Змяненні і (або) дапаўненні ў праект закона ўносяцца галаўной камісіяй толькі ў выпадку атрымання на гэта згоды суб'екта права заканадаўчай ініцыятывы, які ўнёс праект закона, або яго ўпаўнаважанага прадстаўніка, за выключэннем змяненняў і (або) дапаўненняў, якія носяць тэхнічны характар.
Праект закона з унесенымі ў яго ў Палаце прадстаўнікоў змяненнямі і (або) дапаўненнямі павінен быць накіраваны галаўной камісіяй на заключэнне ў Нацыянальны цэнтр заканадаўства і прававых даследаванняў Рэспублікі Беларусь.
У выпадку, калі вынікам унясення паправак можа быць скарачэнне дзяржаўных сродкаў, стварэнне або павелічэнне расходаў, такія папраўкі ўключаюцца ў праект закона са згоды Прэзідэнта Рэспублікі Беларусь альбо па яго даручэнні — Урада Рэспублікі Беларусь, а ў выпадку, калі вынікам унясення паправак стане разыходжанне праекта закона з часовымі дэкрэтамі або ўказамі Прэзідэнта Рэспублікі Беларусь, такія папраўкі ўключаюцца ў праект закона толькі са згоды Прэзідэнта Рэспублікі Беларусь.
Артыкул 53. Разгляд праекта закона Палатай прадстаўнікоў у першым чытанні
Праект закона ў першым чытанні разглядаецца Палатай прадстаўнікоў, як правіла, у аўтарскай рэдакцыі, калі галаўной камісіяй не прынята іншае рашэнне. Пры разглядзе праекта закона ў першым чытанні абмяркоўваюцца канцэпцыя, структура праекта закона і мэтазгоднасць яго прыняцця.
Калі да разгляду праекта закона ў першым чытанні ў Палату прадстаўнікоў іншымі суб'ектамі права заканадаўчай ініцыятывы ўнесены іншыя законапраекты, накіраваныя на рэгуляванне тых жа грамадскіх адносінаў (далей — альтэрнатыўныя праекты закона), то ўсе праекты закона разглядаюцца ў першым чытанні адначасова.
Па выніках абмеркавання Палата прадстаўнікоў прымае праект закона ў першым чытанні або адхіляе яго.
Галасаванне аб прыняцці праекта закона ў першым чытанні ажыццяўляецца па праекце закона ў цэлым.
Праект закона лічыцца прынятым у першым чытанні або адхіленым, калі за рашэнне прагаласавала большасць ад поўнага складу Палаты прадстаўнікоў.
У выпадку прыняцця ў першым чытанні аднаго з альтэрнатыўных праектаў закона іншыя праекты закона лічацца адхіленымі.
Калі праект закона не мае патрэбы ў дапрацоўцы і ў ходзе першага чытання па ім не паступілі заўвагі і (або) прапановы альбо ўнесеныя змяненні і (або) дапаўненні носяць тэхнічны характар, то такі праект закона па рашэнні Палаты прадстаўнікоў можа быць разгледжаны ў другім чытанні без дапрацоўкі ў галаўной камісіі Палаты прадстаўнікоў.
Суб'ект права заканадаўчай ініцыятывы, які ўнёс праект закона, афіцыйна інфармуецца аб выніках разгляду праекта закона ў першым чытанні.
Артыкул 54. Падрыхтоўка праекта закона да разгляду Палатай прадстаўнікоў у другім чытанні
Праект закона, прыняты Палатай прадстаўнікоў у першым чытанні, накіроўваецца на дапрацоўку ў галаўную камісію, вызначаную Палатай прадстаўнікоў, калі не прынята іншае рашэнне, якое прадугледжана гэтым Законам.
Заўвагі і (або) прапановы суб'екта права заканадаўчай ініцыятывы, аформленыя як пісьмовыя папраўкі да праекта закона, накіроўваюцца ў галаўную камісію. Галаўная камісія разглядае ўнесеныя папраўкі і рыхтуе праект закона да разгляду Палатай прадстаўнікоў у другім чытанні.
У выпадку, калі галаўной камісіяй або суб'ектам права заканадаўчай ініцыятывы прадстаўлены пярэчанні па канцэпцыі праекта закона, прынятага ў першым чытанні, гэтыя пярэчанні разглядаюцца разам з паступіўшымі папраўкамі.
Праект закона з унесенымі ў яго ў Палаце прадстаўнікоў змяненнямі і (або) дапаўненнямі павінен быць накіраваны галаўной камісіяй на заключэнне ў Нацыянальны цэнтр заканадаўства і прававых даследаванняў Рэспублікі Беларусь і ўзгадненне з суб'ектам права заканадаўчай ініцыятывы, які ўнёс праект закона, калі гэтым суб'ектам не ўстаноўлена іншае.
У выпадку, калі вынікам унясення паправак можа быць скарачэнне дзяржаўных сродкаў, стварэнне або павелічэнне расходаў, такія папраўкі ўключаюцца ў праект закона толькі са згоды Прэзідэнта Рэспублікі Беларусь альбо па яго даручэнні — Урада Рэспублікі Беларусь, а ў выпадку, калі вынікам унясення паправак стане разыходжанне праекта закона з часовымі дэкрэтамі або ўказамі Прэзідэнта Рэспублікі Беларусь, такія папраўкі ўключаюцца ў праект закона толькі са згоды Прэзідэнта Рэспублікі Беларусь.
Унясенне змяненняў і (або) дапаўненняў у праект закона, за выключэннем змяненняў і (або) дапаўненняў, якія носяць тэхнічны характар, без накіравання на заключэнне і правядзення ўзгаднення не дапускаецца.
Праект закона лічыцца прайшоўшым узгадненне ў выпадку:
атрымання пісьмовага адказу суб'екта права заканадаўчай ініцыятывы, які ўнёс праект закона, або яго ўпаўнаважанага прадстаўніка незалежна ад яго згоды з унесенымі змяненнямі і (або) дапаўненнямі;
заканчэння чатырнаццацідзённага тэрміну з дня атрымання суб'ектам права заканадаўчай ініцыятывы праекта закона са змяненнямі і (або) дапаўненнямі, унесенымі ў Палаце прадстаўнікоў, калі іншы тэрмін не абумоўлены правядзеннем крыміналагічнай экспертызы па гэтым праекце закона або аб'яўленнем разгляду праекта закона тэрміновым. Пры неабходнасці атрымання дадатковай інфармацыі, а таксама па асабліва складаных праектах законаў Палатай прадстаўнікоў альбо па ўзгадненні з ёй можа быць устаноўлены больш доўгі тэрмін правядзення ўзгаднення.
Артыкул 55. Разгляд праекта закона Палатай прадстаўнікоў у другім чытанні
Пры разглядзе праекта закона ў другім чытанні абмяркоўваюцца структурныя элементы праекта закона і папраўкі да яго.
Галасаванне па праекце закона можа праводзіцца па артыкулах, главах, раздзелах або па іншых структурных элементах праекта закона. Калі па праекце закона не маецца заўваг і (або) прапаноў, змяненні і (або) дапаўненні ў праект закона не ўносіліся альбо ўнесеныя змяненні і (або) дапаўненні носяць тэхнічны характар, Палата прадстаўнікоў можа прыняць рашэнне аб галасаванні па праекце закона ў цэлым.
На галасаванне ставяцца толькі тыя папраўкі суб'ектаў права заканадаўчай ініцыятывы, якія прадстаўлены ў пісьмовай форме, разгледжаны і адхілены галаўной камісіяй у парадку, які прадугледжаны Рэгламентам Палаты прадстаўнікоў Нацыянальнага сходу.
Суб'ект права заканадаўчай ініцыятывы, які ўнёс папраўку да праекта закона, можа ў любы момант да галасавання па гэтай папраўцы адклікаць яе.
Калі пры дапрацоўцы праекта закона да разгляду ў другім чытанні або ў ходзе разгляду яго ў другім чытанні змяняецца канцэпцыя праекта закона, Палата прадстаўнікоў прымае рашэнне аб адмене раней прынятай па гэтым праекце закона пастановы і аб паўторным разглядзе яго ў першым чытанні.
Па патрабаванні Прэзідэнта Рэспублікі Беларусь альбо з яго згоды — Урада Рэспублікі Беларусь Палата прадстаўнікоў на сваім пасяджэнні прымае рашэнне, галасуючы ў цэлым за ўнесеныя Прэзідэнтам Рэспублікі Беларусь або Урадам Рэспублікі Беларусь праект закона альбо яго частку, захаваўшы толькі тыя папраўкі, якія прапанаваны або прыняты Прэзідэнтам Рэспублікі Беларусь або Урадам Рэспублікі Беларусь.
Пасля правядзення галасавання па структурных элементах праекта закона, а таксама па ўсіх унесеных папраўках праводзіцца галасаванне па праекце закона ў цэлым.
Па выніках разгляду праекта закона ў другім чытанні Палата прадстаўнікоў прымае адно з наступных рашэнняў:
аб прыняцці праекта закона;
аб адхіленні праекта закона;
аб адмене пастановы аб прыняцці праекта закона ў першым чытанні і аб паўторным разглядзе яго ў першым чытанні.
Рашэнне па праекце закона, які разглядаецца ў другім чытанні, лічыцца прынятым Палатай прадстаўнікоў пры ўмове, што за яго прагаласавала большасць ад поўнага складу Палаты прадстаўнікоў, калі іншае не прадугледжана Канстытуцыяй Рэспублікі Беларусь і гэтым Законам.
Суб'ект права заканадаўчай ініцыятывы, які ўнёс праект закона, афіцыйна інфармуецца аб выніках разгляду праекта закона ў другім чытанні.
Артыкул 56. Дапрацоўка праекта закона ў галаўной камісіі
Калі пры разглядзе праекта закона ў першым або ў другім чытанні ні адно з магчымых рашэнняў не прынята, праект закона накіроўваецца на дапрацоўку (разгляд) у галаўную камісію, пасля чаго зноў разглядаецца Палатай прадстаўнікоў у парадку, устаноўленым гэтым Законам і Рэгламентам Палаты прадстаўнікоў Нацыянальнага сходу.
Артыкул 57. Парадак прадстаўлення прынятых Палатай прадстаўнікоў праектаў законаў у Савет Рэспублікі
Прынятыя Палатай прадстаўнікоў праекты законаў на працягу пяці дзён перадаюцца на разгляд у Савет Рэспублікі.
Прынятыя Палатай прадстаўнікоў праекты законаў і прынятыя па іх пастановы перадаюцца ў Савет Рэспублікі на беларускай і (або) рускай мовах на папяровых носьбітах і адначасова ў выглядзе тэкставых файлаў на электронных (магнітных) носьбітах.
Да прынятых Палатай прадстаўнікоў праектаў законаў, якія перадаюцца на разгляд у Савет Рэспублікі, дадаюцца дакументы, указаныя ў частцы першай артыкула 50 гэтага Закона, а таксама:
копія суправаджальнага пісьма аб накіраванні Прэзідэнту Рэспублікі Беларусь праекта закона, канчаткова падрыхтаванага для разгляду Палатай прадстаўнікоў у другім чытанні;
дакумент аб згодзе Прэзідэнта Рэспублікі Беларусь або яго адпаведным даручэнні Ураду Рэспублікі Беларусь на ўнясенне змяненняў і (або) дапаўненняў у праект закона, калі вынікам унясення паправак можа быць скарачэнне дзяржаўных сродкаў, стварэнне або павелічэнне расходаў;
інфармацыя аб выніках узгаднення змяненняў і (або) дапаўненняў з суб'ектам права заканадаўчай ініцыятывы, які ўнёс праект закона;
заключэнне Нацыянальнага цэнтра заканадаўства і прававых даследаванняў Рэспублікі Беларусь па змяненнях і (або) дапаўненнях, унесеных у праект закона ў Палаце прадстаўнікоў;
першапачатковы тэкст праекта закона, які ўнесены ў Палату прадстаўнікоў суб'ектам права заканадаўчай ініцыятывы;
заключэнне галаўной камісіі Палаты прадстаўнікоў па праекце закона;
падагульняючае заключэнне структурнага падраздзялення Сакратарыята Палаты прадстаўнікоў, які ажыццяўляў экспертна-прававую дзейнасць па гэтым праекце закона, а таксама іншыя экспертныя заключэнні, калі яны даваліся;
табліца паправак, прыкладзеная да праекта закона для яго разгляду Палатай прадстаўнікоў у другім чытанні;
іншыя дакументы, якія ў адпаведнасці з заканадаўчымі актамі Рэспублікі Беларусь павінны быць прыкладзены да праекта закона.
Артыкул 58. Тэрміны разгляду праекта закона Саветам Рэспублікі
Прынятыя Палатай прадстаўнікоў праекты законаў могуць разглядацца ў Савеце Рэспублікі не больш як дваццаць дзён, калі іншае не прадугледжана Канстытуцыяй Рэспублікі Беларусь.
У выпадку паступлення праекта закона ў Савет Рэспублікі менш чым за дваццаць дзён да заканчэння сесіі цячэнне тэрміну для разгляду праекта закона, як правіла, працягваецца з дня адкрыцця наступнай чарговай сесіі Савета Рэспублікі, за выключэннем праектаў законаў, аб'яўленых тэрміновымі, якія разглядаюцца на бягучай сесіі.
Калі на працягу дваццаці дзён, а пры аб'яўленні праекта закона тэрміновым — дзесяці дзён з дня ўнясення праект закона не быў разгледжаны Саветам Рэспублікі, ён лічыцца адобраным Саветам Рэспублікі.
Калі праект закона ўнесены ў Савет Рэспублікі ў перыяд паміж сесіямі, устаноўленыя Канстытуцыяй Рэспублікі Беларусь і гэтым Законам тэрміны яго разгляду вылічваюцца з дня адкрыцця чарговай (пазачарговай) сесіі Савета Рэспублікі.
(Канец часткі І.) 

