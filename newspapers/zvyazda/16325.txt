Інсінуацыі «Навінара»
Генадзь Нявыглас абверг чуткі аб змове БАТЭ і «Андэрлехта»
Старшыня Беларускай федэрацыі футбола Генадзь Нявыглас абверг інфармацыю, якая ўчора з'явілася ў інтэрнэце наконт дагаворнага характару матчаў паміж чэмпіёнам Беларусі БАТЭ і бельгійскім «Андэрлехтам» у другім кваліфікацыйным раўндзе Лігі чэмпіёнаў.
Балгарская газета «Навінар» быцам бы валодае інфармацыяй наконт разбіральніцтва, якое пачала УЕФА па выніках першага паядынку паміж названымі клубамі, а на матч у адказ, які пройдзе сёння ў Барысаве, павінен прыбыць спецыяліст УЕФА і ацаніць сумленнасць гульні. Разбіральніцтва і доказы наконт дагаворнага матчу пагражаюць дыскваліфікацыяй беларускаму і бельгійскаму клубам, што дазволіць балгарскаму «Леўскі» выйсці ў групавы раўнд Лігі чэмпіёнаў без барацьбы — так мяркуюць журналісты балгарскай «Навінар». Як заявіў учора на прэс-канферэнцыі Генадзь Нявыглас, прадстаўнікі УЕФА ўжо прыбылі ў Беларусь, і сярод іх няма ніякага спецыяльнага прадстаўніка па Fаіr Рlау. «Да інсінуацый у балгарскай прэсе мы прызвычаіліся. У іх пасля кожнага міжнароднага матчу, які закранае інтарэсы таго ці іншага балгарскага клуба, у газетах з'яўляецца скандал. Запрашаю ўсіх прыхільнікаў футбола на матч падтрымаць нашу каманду, якая, упэўнены, абвергне падчас гульні гэтыя чуткі», — сказаў старшыня федэрацыі футбола.
Запрасіў Генадзь Нявыглас балельшчыкаў і на таварыскі матч нацыянальнай зборнай, які яна правядзе 20 жніўня супраць каманды Аргенціны. Гэта самы тытулаваны сапернік, які быў у нацыянальнай каманды ў суверэннай гісторыі Беларусі (да чэмпіянату Еўропы Аргенціна займала першае месца ў рэйтынгу ФІФА). Рэкордная для нас колькасць тэлекампаній купіла правы на трансляцыю гэтага паядынку — больш за сто краін свету пакажуць матч па сваіх каналах. Як падкрэсліў галоўны трэнер нацыянальнай зборнай па футболе Бернд Штанге, каманда Аргенціны паведаміла, што прыбудзе ў Мінск у наймацнейшым складзе — усе першыя нумары зборнай выйдуць на поле стадыёна «Дынама».
Самую моцную за час працы з ёй дружыну спадзяецца выставіць на паядынак і Бернд Штанге. Акрамя траўмаваных Цімафея Калачова і Аляксея Сквернюка, у зборную запрошаны 24 лепшыя на гэты момант футбалісты краіны. Гэта Юрый Жаўноў, Антон Амельчанка, Васіль Хамутоўскі, Сяргей Верамко, Уладзімір Карыцька, Андрэй Чухлей, Ягор Філіпенка, Дзмітрый Верхаўцоў, Дзмітрый Лянцэвіч, Мікалай Кашэўскі, Сяргей Амельянчук, Максім Бардачоў, Аляксандр Паўлаў, Антон Пуціла, Павел Сітко, Ігар Стасевіч, Аляксандр Глеб, Алег Страхановіч, Віталь Булыга, Вячаслаў Глеб, Віталь Кутузаў, Віталь Радзівонаў, Сяргей Карніленка. Звяртае ўвагу адсутнасць у спісе Максіма Рамашчанкі, якую растлумачыў Бернд Штанге. «Рамашчанка — адзін з лепшых нашых футбалістаў, але апошнім часам ўзровень яго гульні стаў падаць. Да таго ж Максім быў заменены ў гульні супраць Германіі, пасля гэтага ён проста пакінуў каманду. І як я ні імкнуўся яго запэўніць застацца і дапамагчы нашай маладой камандзе ў гульні з Фінляндыяй — усё ж такі ён другі капітан, — ён сабраў чамаданы і з'ехаў. І да гэтага дня я не атрымаў ад яго ні тэлефанавання, ні прабачэнняў, хаця я першы, хто працягнуў бы яму руку...»
Тым не менш, як паведаміў Генадзь Нявыглас, Максім Рамашчанка застаецца кандыдатам у нацыянальную зборную, як і шэраг іншых ігракоў, а вось усіх футбалістаў, якія правялі за каманду больш за 25 матчаў і завяршылі за яе свае выступленні, 20 жніўня, перад матчам Беларусь — Аргенціна, чакаюць урачыстыя провады з вялікага спорту. Гэта Сяргей Гурэнка, Сяргей Штанюк, Валянцін Бялькевіч, Андрэй Астроўскі, Аляксандр Хацкевіч, Андрэй Лаўрык, Эрык Яхімовіч, Генадзь Туміловіч, Аляксандр Лухвіч, Сяргей Ясковіч, Пётр Качура, Уладзімір Макоўскі, Радзіслаў Арлоўскі, Васіль Баранаў. Футбалісты атрымаюць падарункі ад федэрацыі і памятныя значкі. На прызы могуць разлічваць і балельшчыкі, якія набудуць білеты на матч — сярод іх падчас акцыі «Дадому з футбола — на аўтамабілі» будзе разыграна пяць веласіпедаў, матацыкл «Мінск» і аўтамабіль «Кіа Рыо». Спяшайцеся, білетаў на матч з кожным днём застаецца ўсё менш.
Алена АЎЧЫННІКАВА. 

