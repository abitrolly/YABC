Аляксандр Лукашэнка прапанаваў інвестару Сrоwnе Рlаzа рэалізаваць некалькі праектаў у Мінску
Прэзідэнт Беларусі Аляксандр Лукашэнка ў час наведвання атэля Сrоwnе Рlаzа ў Мінску прапанаваў турэцкаму бізнэсмену, старшыні групы кампаній Рrіnсеss Grоuр Судзі Азкану, які інвеставаў у стварэнне гэтай гасцініцы, рэалізаваць яшчэ некалькі праектаў у беларускай сталіцы. Гэта можа быць удзел ва ўзвядзенні як гасцініцы, так і цэлага гасцінічна-дзелавога цэнтра.
Цяпер у Мінску з удзелам замежнага капіталу будуецца 8 гасцінічных комплексаў, яшчэ 10 праектаў знаходзіцца ў стадыі прапрацоўкі. Як адзначыў кіраўнік дзяржавы, «добра, што інвестпраекты рэалізуюць розныя кампаніі з розных краін».
Прэзідэнт падкрэсліў, што неабходна больш аператыўна разглядаць прапановы замежных інвестараў па забудове беларускай сталіцы. «Хочуць пабудаваць дзелавы цэнтр — што марудзіць? Мы атрымліваем добрыя комплексы, гэта выгадна абодвум бакам. Але не трэба тармазіць рашэнні, іх трэба прымаць хутка», — сказаў кіраўнік дзяржавы. Ён таксама дадаў, што пры рэалізацыі буйных праектаў не трэба забываць і аб развіцці сацыяльнай сферы.
Аляксандр Лукашэнка агледзеў атэль Сrоwnе Рlаzа і ў цэлым станоўча ацаніў рэканструкцыю былой гасцініцы «Свіслач», дзе цяпер размяшчаецца гэты атэль. Ён уключае ў сябе казіно, рэстаран, канферэнц-залу, спа-салон, фітнес-залу, начны клуб, басейн, а таксама 115 гасцінічных нумароў і 2 прэзідэнцкія апартаменты.
Як было даложана Прэзідэнту, рэнтабельнасць усяго гасцінічнага бізнэсу сталіцы склала 170 працэнтаў. Калі ў 2007 годзе ў сталічных гасцініцах спынялася 550 тыс. чалавек, то за першае паўгоддзе 2008 года іх колькасць павялічылася на 10—15 працэнтаў да мінулага года. Сёння ў Мінску наведвальнікаў прымае адна пяцізоркавая гасцініца «Еўропа», дзве ўзроўню чатыры зоркі — «Атэль «Мінск», «Вікторыя» і пяць трохзоркавых гасцініц. У бліжэйшы час у сталіцы плануецца ўзвесці 6 гасцінічных комплексаў катэгорыі «пяць зорак», а таксама гасцінічны комплекс у складзе дзелавога цэнтра «Мінск-Сіці», спартыўна-гасцінічны комплекс «Трактар».
Паводле паведамленняў прэс-службы Прэзідэнта Рэспублікі Беларусь і БЕЛТА.

