Турнір для сапраўдных мужчын
Чацвёрты этап Кубка свету па сілавым шматбор'і «World Strongest Men» прайшоў трэцяга жніўня ў гарналыжным цэнтры «Сілічы». У спаборніцтвах узялі ўдзел 14 спартсменаў з 11 краінаў свету (Расіі, Беларусі, Латвіі, Славеніі, Польшчы, Эстоніі, Англіі, Фінляндыі, Балгарыі, Канады і ЗША).
Пераможцам стаў паляк Марыуш Пудзяноўскі — чатырохразовы чэмпіён свету. Другое месца ў чэмпіёна Расіі Эльбруса Нігматуліна, трэцяе заняў фін Яні Віртанен.
Беларускія спартсмены Сяргей Румін і Аляксандр Лапыраў на п'едэстал гонару не падняліся.
Сяргей Румін, двухразовы чэмпіён Беларусі, заняў 10-е месца. Аляксандр Лапыраў, які ўдзельнічаў замест іранскага спартсмена, не змог працягнуць спаборніцтва.
— Месяц таму я атрымаў траўму, — расказвае Аляксандр. — Адзін з пучкоў трыцэпса адарваўся, і ўтварылася гематома. Быў курс рэабілітацыі. Урачы параілі адпачыць як мінімум месяц. Але сёння вырашыў рызыкнуць і паўдзельнічаць. На жаль, атрымалася тое самае і быў вымушаны спыніцца. Прыйдзецца адпачываць да канца сезона. Не ўдаўся ён у мяне. Спадзяюся, наступны будзе лепшым.
Сяргей Румін тлумачыць сваё 10-е месца адсутнасцю ў праграме спаборніцтваў яго любімых практыкаванняў і агульнай стомленасцю:
— У спаборніцтвах удзельнічаю кожны тыдзень. Беларускі этап для мяне складваецца не вельмі, таму што тут няма маіх любімых практыкаванняў: пад'ём машыны, чамадан. Калі б яны былі, то, я думаю, было б крыху лепш. Беларускім атлетам заўсёды цяжка выступаць. Няма базы. Шоу «World Strongest Men» для моцных людзей, і застаюцца ў ім адзінкі. Таму што кожны турнір залежыць ад краіны. Арганізатары робяць, як захочуць, і мы павінны падпарадкоўвацца. Тут няма стандартаў для снарадаў. Хто што зрабіў, тое і даводзіцца падымаць. Атрымоўваецца, што нават калі ў цябе дома ёсць снарады, і ты на іх рыхтуешся, не значыць, што на спаборніцтвах будзе тое самае.
Арганізатары мерапрыемства Федэрацыя асілкаў СНД і Балтыі і тэлеканал «АНТ» прапанавалі спартсменам многія практыкаванні.
Напачатку атлеты, седзячы, цягнулі за трос двухтонны аўтамабіль на хуткасць. Пасля памераліся сіламі ў падыманні бервяна вагой 140 кг на разы. Далей асілкі праходзілі «кола Конана». Ідэя гэтага практыкавання ўзята з фільма «Конан Варвар», дзе Арнольд Шварцнегер круціў калаўрот з цяжарам. Другая назва практыкавання — «Гадзіннік». Да металічнага шоста, які свабодна паварочваецца на нерухомай аснове, прымацаваны груз вагой 350 кілаграмаў. Спартсмену неабходна падняць шост і прайсці найбольшую колькасць колаў. Пры гэтым груз нельга ставіць і цягнуць па зямлі. У практыкаванні «Шпацыр лесніка» спартсмены павінны былі аднесці як мага далей плоскую металічную скрыню з дзвюма ручкамі вагой 175 кг...
Беларусь ужо трэці год запар прымае этапы турніру «World Strongest Men». Паводле слоў Уладзіслава Рэдзькіна, старшыні кіраўніцтва Федэрацыі асілкаў СНД і Балтыі, сёлета быў самы моцны этап...
Настасся Занько. 

