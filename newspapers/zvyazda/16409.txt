Свае сокі і каньяк
Айчынная перапрацоўчая прамысловасць пераходзіць у апошнія гады на якасна новыя метады работы. Дарэчы, у Беларусі зараз — звыш 120 перапрацоўчых прадпрыемстваў розных формаў уласнасці, акрамя таго, толькі кандытарскіх заводаў — 168.
Паводле слоў начальніка ўпраўлення навукова-тэхнічнага развіцця, капітальнага будаўніцтва і інвестыцый Беларускага дзяржаўнага канцэрна харчовай прамысловасці «Белдзяржхарчпрам» Ігара ШУСТАВА, тыя ж спіртавая і кансервавая галіны ўжо даўно цалкам вычарпалі свае магчымасці. Дастаткова сказаць, што адпаведныя заводы ўзводзіліся па краіне ў 50—60-я гады. На сёння алкагольная, кансервавая, цукровая вытворчасці перажылі сур'ёзнае тэхнічнае пераўзбраенне. У выніку гэтага алкагольная галіна цалкам пазбавіцца пладова-мацаваных вінаў, на змену якім павінны прыйсці віны фруктовыя, у тым ліку і вінаградныя, прычым высокай якасці. У Брэсцкай і Гродзенскай абласцях ужо з'явіліся нават першыя вінаграднікі, што стала магчымым у першую чаргу дзякуючы павышэнню сярэднегадавой тэмпературы паветра ў Беларусі. Амбіцыйныя планы нашых вытворцаў дазваляюць меркаваць, што не за гарамі і той час, калі беларусы паспытаюць і свой каньяк. Дарэчы, што датычыць больш спакойных напояў, то ў рэспубліцы ўзведзена і восем аб'ектаў, магутнасць якіх у хуткім часе дазволіць цалкам забяспечыць краіну сокамі.
Святлана БАРЫСЕНКА. 

