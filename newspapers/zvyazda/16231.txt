Уражаныя фолкам
Усе ведаюць пра гучны конкурс «Еўрабачанне», які заснаваў Еўрапейскі вяшчальны саюз. Але ўжо 29 гадоў гэтая арганізацыя праводзіць штогод буйны Міжнародны фальклорны фестываль, не менш цікавы і значны для музыкі. Іншая рэч, што вакол яго няма штучнай шуміхі — сапраўдная старадаўняя музыка пазбегла розных танных упрыгожанняў, якія дыктуе час. Цяпер зразумела, пра што гавораць: часу непадуладныя сапраўдныя каштоўнасці.
Адметна, што Еўрапейскі вяшчальны Саюз ужо сёлета, за год да памянёнага «Еўрабачання», прыйшоў у Расію з вялікім фестывалем. І сімвалічна — з фестывалем спрадвечнай музыкі розных краін. Расія яго прымала ўпершыню. Але падрыхтавалася: арганізатарамі з расійскага боку выступілі Усерасійская дзяржаўная тэлерадыёкампанія і яе філіялы — «Радыё Расіі» і «Маяк».
Беларускія артысты выступалі на гэтым фестывалі другі раз. Першай была наша славутая «Тройца». Яе прадставіла «Белтэлерадыёкампанія», якая з'яўляецца членам Еўрапейскага вяшчальнага саюза. Так для многіх слухачоў у Еўропе адбылося адкрыццё фальклорнай музыкі Беларусі. Але сёлета да іх дадаліся расіяне: іх пакарыла спявачка Наталля Матыліцкая, якая выступала пад акампанемент старадаўняй дуды — выдатна валодае гэтым інструментам Алег Лук'янцаў.
Прадзюсар і знаўца фальклору Таццяна Песнякевіч вырашыла, хто паедзе на сёлетні фестываль у Маскву, калі паслухала альбом Наталлі Матыліцкай «Пчолачка». Таму што лепшае, што можа паказаць Беларусь у музыцы — гэта менавіта свой аўтэнтычны фальклор, які пакуль яшчэ захаваўся. А ў многіх краінах свету ўжо даволі актуальная праблема захавання і развіцця народнай музыкі, і сёлета ў рамках фестывалю ішла пра гэта гаворка на сустрэчы прадзюсараў. Кожнаму было што сказаць. А ў Беларусі ўзнікла магчымасць нават паказаць на прыкладзе, як гэта можна рабіць.
— Я прыхільніца аўтэнтычнай стылістыкі, — гаворыць Наталля Матыліцкая. — Мяне засмучае, калі ў сучасных гуртах, якія працуюць у фолк-мадэрне, зусім не пазнаецца фальклор. У некаторых еўрапейскіх краінах няма фальклорнай даўніны, няма першасных узораў, так, як у нас. Касмапалітызм, з аднаго боку, яднае народы, але пры гэтым ёсць небяспека страціць менавіта нацыянальную аўтэнтыку. Такая тэндэнцыя ўжо адчуваецца нават у народнай музыцы. Таму цікавасць да «чыстай этнікі» сёння асаблівая.
Наталля магла заўважыць гэта па ўсёй праграме фестывалю, на які, акрамя беларусаў, прыехалі ўдзельнікі з Расіі, Украіны, Фінляндыі, Чэхіі, Польшчы, Бельгіі, Германіі, Ірландыі, Нарвегіі, Іспаніі, Харватыі, са Славеніі, Швецыі і Швейцарыі. У Расіі ўсё было арганізавана з размахам: прыём удзельнікаў у мэрыі Лужкова, урачыстае адкрыццё ў Вялікім палацы Казакова ў Царыцына, самі канцэрты — на тэрыторыі музея-запаведніка ў Царыцына. Спецыяльна была зроблена сцэнічная пляцоўка пад адкрытым небам, а гледачы ўладкоўваліся перад ёй на траве — каб сапраўды адчувалася блізкасць да народнай культуры. Кожны з удзельнікаў мог паказаць сваю сольную праграму. Жанры, у якіх працуюць музыканты, розныя — ад чыстага фолку да этнапопу, этнаджазу і нават этнароку. Расія была прэзентавана аж трыма калектывамі. Але «чыстую этніку» прывезла толькі Беларусь, якая прымусіла слухачоў зразумець, што фальклор — гэта высокае мастацтва, а не часовае задавальненне. За гэта нашых артыстаў узнагародзілі асаблівай увагай, а шматлікія расійскія радыёстанцыі ледзь не разрывалі беларускую спявачку на часткі, запрашаючы на інтэрв'ю.
— У расіян ёсць цікавасць да «чыстай этнікі», — працягвае Наталля. — У іх няма гэтага накірунку. Мы паказалі прыклад, як захоўваць і прапагандаваць свой фальклор. Адна з арганізатараў сказала, што Беларусь — узор у гэтым.
З Масквы беларускія ўдзельнікі прывезлі самыя добрыя ўспаміны і пажаданні. Пасля канцэрту да іх падыходзілі прадстаўнікі беларускай дыяспары. Для іх гэта была магчымасць глынуць паветра з радзімы. І запрасіць Наталлю прыязджаць з канцэртамі. Зацікавіліся музычным прадуктам, які зроблены ў Беларусі, многія іншаземцы. Напрыклад, у Берліне таксама праходзіць буйны фальклорны фестываль, дзе пакуль не чулі голасу Наталлі Матыліцкай...
Ларыса ЦІМОШЫК. 

