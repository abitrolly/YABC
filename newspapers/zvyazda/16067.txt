Ён разгадаў знак бясконцасці
Перавернутая васьмёрка — знак бясконцасці — сімвал, які натхняе не толькі тых, хто мысліць матэматычнымі катэгорыямі, але і творчых асобаў. Лічбу восем вельмі любіць дырэктар Нацыянальнага мастацкага музея Ўладзімір Пракапцоў. Ён нарадзіўся 8 жніўня і менавіта ў гэты дзень збіраецца прадставіць у музеі сваю выставу з васьмі карцін, якая будзе мець назву «Мой час».
Калі час рухаецца пад знакам бясконцасці, то ствараць можна без асаблівай боязі нешта не паспець. Тым больш, што асноўнай застаецца праца дырэктарам. Ёй Уладзімір Пракапцоў аддаў 10 гадоў са сваіх 55. Менавіта гэты юбілей будзе адзначаны выставай, якая адкрыецца дакладна 8 жніўня ў 8 гадзін і 8 хвілін, а запрошана на адкрыццё 88 чалавек, якіх на фуршэце чакаюць 8 напояў і 8 закусак. Здагадайцеся, колькі дзён і хвілін дырэктар музея адпусціў на сваю выставу?..
Ларыса ЦІМОШЫК. 

