«Хто гуляе і дурэе...»
Запрашальны білет
Нетактоўнае пытанне, але ж... Ці ведаеце вы, хто такі дурань? Не?
Гэта мужык, якога пашлі па бутэльку, — ён адну і прынясе...
У той кампаніі відаць, усе «разумныя» былі, па некалькі прыносілі. Вось мужыкі і «назбіраліся». Ды так, што двое (а справа, трэба сказаць, у Гомелі была) ледзь да маршруткі дапаўзлі, на баку ў адной прачыталі «Мінск-Аўцюкі». Рады — якраз тое, што трэба! Селі абодва, едуць.
— Міхасёк, ты зараз куды? — пытаецца Пятро.
— Дамоў, да калінкі сваёй, у вёску Аўцюкі. А ты, брат, куды?
— І я да калінкі, — стаў дзівіцца Пятро, — але ж мая... у Мінску жыве.
Спужаліся мужыкі, падумалі, што б гэта значыла, ды давай дзівіцца: да чаго ж гэта навука дайшла, якую тэхніку цяпер робяць: у адной жа маршрутцы едуць! А ў розныя бакі...
Зрэшты, ёсць меркаванне, што два дні — 8 і 9 жніўня — усе маршруткі, усе цягнікі, усе самалёты (у Аўцюках ёсць свой аэрапорт) будуць хадзіць у адзін бок — толькі туды. Чаму? Таму, што адтуль — не толькі пасажыры, але і кіроўцы ад'язджаць не захочуць: менавіта ў гэтыя дні на гасціннай калінкавіцкай зямлі будзе гудзець, грымець Усебеларускі фестываль народнага гумару, на які, па традыцыі, з усёй краіны з'едуцца самыя лепшыя анекдотчыкі, прыпевачнікі, танцоры, музыкі, майстры печанай скульптуры, варанай юшкі, мёду, піва, футбола (чакаецца матч паміж жаночай зборнай Аўцюкоў і мужчынскай Калінкавічаў)...
Да таго ж плануецца чарговае (здаецца, трэцяе?) адкрыццё помніка Каласку і Калінцы, падфестывалю дзіцячага гумару, швэнданне па аўцюкоўскіх падворках, танцы да ўпаду і дыскатэкі, феерверкі, латарэі, канцэрты...
На папярэднім фестывалі, па меркаванні арганізатараў, было каля 25 тысяч чалавек, на гэтым — чакаецца болей.
Далучайцеся! Ёсць сэнс! Кажуць: хто гуляе і дурэе — той ніколі не старэе.
Валянціна Доўнар. 

