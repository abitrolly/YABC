Хваробы сістэмы кровазвароту займаюць першае месца сярод прычын смерці жыхароў сталіцы
Ад хваробаў сістэмы кровазвароту ў першым паўгоддзі гэтага года памерлі 4694 мінчаніны, або 53,6 працэнта ад агульнай колькасці памерлых. Аб гэтым паведамілі ў Камітэце па ахове здароўя Мінгарвыканкама. У больш чым палове выпадкаў (2653) да лятальнага зыходу прывяла ішэмічная хвароба сэрца. На другім месцы прычын, па якіх паміраюць жыхары сталіцы, — анкалагічныя захворванні — 1684 чалавекі, або 19,2 працэнта. Тут медыкі канстатуюць рост выпадкаў смерці ў параўнанні са студзенем — чэрвенем мінулага года: на 4,3 працэнта сярод мінчан працаздольнага ўзросту і на 4,5 — сярод пенсіянераў. Трэці радок займаюць траўмы, атручэнні і іншыя наступствы ўздзеяння знешніх прычын.
Святлана ФРАЛЯНКОВА, «Мінск—Навіны». 

