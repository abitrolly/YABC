Хроніка апошніх падзей
Да найбуйнейшага ў гісторыі крадзяжу інфармацыі ў ЗША мае дачыненне беларус?
Міністэрства юстыцыі ЗША ў аўторак заявіла аб тым, што 11 чалавек, у тым ліку інфарматар сакрэтнай службы ЗША, абвінавачваюцца па справе аб узломе базы дадзеных дзевяці найбуйнейшых гандлёвых прадпрыемстваў Штатаў і продажы больш чым 41 мільёна нумароў крэдытных і аплатных картак. Ашуканцы абвінавачваюцца ў тайнай змове, узломе камп'ютараў, падробцы і крадзяжы асабістых дадзеных. Трое з абвінавачаных — грамадзяне ЗША, адзін з Латвіі, трое з Украіны, двое з Кітая і адзін з Беларусі.
Махляры ўзламалі сеткі гандлёвых прадпрыемстваў, банкаў і атэляў і ўстанавілі праграмы-шпіёны, якія адсочвалі нумары картак, паролі і інфармацыю аб рахунках. У выніку злачыннай дзейнасці хакераў гандлёвыя прадпрыемствы і фізічныя асобы панеслі велізарныя страты, «памер якіх немагчыма вызначыць». Улады заяўляюць, што яны дагэтуль не валодаюць дакладнай інфармацыяй аб колькасці ахвяраў фінансавых махінацый. Многія з іх могуць быць у недасведчанасці, што іх асабістыя файлы былі выкрадзеныя.
Выкрадзеная інфармацыя захоўвалася на двух эстонскіх і ўкраінскіх серверах. Злачынная група дзейнічала не толькі ў ЗША, але і ў краінах Еўропы, у Кітаі і Тайландзе.
Аб справе было абвешчана на прэс-канферэнцыі ў Бостане з удзелам міністра юстыцыі ЗША Майкла Мукейсі. Кожны з хакераў можа сесці ў турму пажыццёва.
Ваенны пераварот у Маўрытаніі: затрыманыя прэзідэнт, прэм'ер і кіраўнік МУС
У Маўрытаніі адбыўся ваенны пераварот, прэзідэнт, прэм'ер і міністр унутраных спраў затрыманыя, паведамляе катарскі тэлеканал Аl Jаzееrа.
Прэзідэнт Маўрытаніі Сідзі Шэйх Мухамед Абдалахі, прэм'ер-міністр Ях'я Вагф і кіраўнік МУС сталі заложнікамі апальных генералаў — кіраўнікоў Ген-
штаба і прэзідэнцкай гвардыі, адпраўленых кіраўніком дзяржавы ў адстаўку.
Учора вайсковыя падраздзяленні акружылі будынак нацыянальнага тэлебачання ў сталіцы краіны Нуакшоце. Тэле- і радыёвяшчанне цалкам спынена. Салдаты кантралююць шэраг дзяржустаноў, у тым ліку прэзідэнцкі палац.
У той жа час, як заявіў у эфіры тэлеканала Аl Jаzееrа афіцыйны прадстаўнік прэзідэнцкай канцылярыі, «прэзідэнт не перавысіў сваіх паўнамоцтваў, звольніўшы ваенных камандзіраў». Паводле яго слоў, «тое, што адбылося, з'яўляецца ваенным пераваротам, які здзейснілі путчысты».
Мяркуючы па відэасюжэтах з Нуакшота, у сталіцы ўчора захоўвалася адносна спакойнае становішча. Прынамсі, ніхто не страляў. Многія ў краіне падтрымалі пераварот.
«Бронзавы салдат» можа вярнуцца ў цэнтр Таліна па волі Страсбурга
Адвакат Міхаіл Йофе мае намер накіраваць у Еўрапейскі суд па правах чалавека іск супраць урада Эстоніі, які паўтара года таму прыняў рашэнне перанесці манумент Воіну-вызваліцелю з цэнтра Таліна.
Йофе вядомы па справе былога партызана Васіля Конанава, які адсудзіў у Страсбургу 30 тысяч еўра ва ўладаў Латвіі за абвінаваўчы прысуд, вынесены яму ў 2000 годзе. Зараз Йофе, які абараняе інтарэсы сваякоў тых салдатаў, што былі пахаваныя на Тынісмягі, разлічвае, што калі справа будзе выйграна, то эстонскім уладам прыйдзецца вярнуць помнік «бронзаваму салдату» ў цэнтр Таліна. Паводле слоў адваката, такое развіццё падзей рэальнае. Ён уважліва вывучыў усе дакументы і прыйшоў да высновы, што ўлады Эстоніі парушылі міжнароднае права. 

