Аўто па восені купляюць...
Так склалася, што попыт на аўтамабілі, як і на іншыя прадметы раскошы (якімі яны ў параўнанні з прадуктамі харчавання, адзеннем, жыллём, безумоўна, і з'яўляюцца) залежыць ад мноства прычын. Гэта і рост дабрабыту насельніцтва, і сезоннасць, і нават чуткі аб хуткім росце мытнай пошліны...
Калі адкінуць усе пабочныя фактары, то застануцца два пікі на аўтарынкавай сінусоідзе: вясновае «абвастрэнне» — традыцыйнае на працягу многіх гадоў, і «постадпускны сіндром» — куды менш вядомы, але даволі важкі ўздым попыту. На першы погляд мудрагелістая назва расшыфроўваецца даволі проста: пасля сезона адпачынкаў у людзей засталіся грошы, на якія яны і вырашаюць набыць ці памяняць «жалезнага каня». Зараз мы знаходзімся напярэдадні якраз такога ўздыму. Каб палегчыць звязаныя з выбарам аўтамабіля клопаты і зменшыць верагоднасць магчымага расчаравання, прапануем вам некаторыя няхітрыя парады. Адны з іх будуць карысныя нават поўным «чайнікам» — людзям, якія ўпершыню сядуць за руль, іншыя стануць падказкай тым, хто ўжо «з'ездзіў не адзін аўто» і лічыць сябе сапраўдным профі.
Які аўтамабіль набыць?
На гэтае пытанне кожны павінен адказаць сабе сам. Да прыкладу, калі ў той жа Расіі з яе айчынным аўтапрамам яшчэ ёсць альтэрнатыва старэнькай іншамарцы, то ў Беларусі ўсё ж варта аддаць перавагу апошняй. Балазе, праблем з запчасткамі не будзе, ды і цэны на іх прымальныя.
Новы аўто ці патрыманы — залежыць ад таўшчыні вашага кашалька. Безумоўна, Генры Форд меў рацыю, калі сцвярджаў, што лепшы аўтамабіль — новы. Аднак далёка не ўсім ён сёння па кішэні. Нават у той жа Амерыцы, дзе аўтаканцэрны нясуць велізарныя страты. Тым жа, хто «пацягне» новенькае аўто з лёгкасцю ці з дапамогай крэдыту, на ўсялякі выпадак нагадаем, што, як толькі машына выязджае з салону, яе цана падае на 10 працэнтаў. Да таго ж такая прывабная гарантыя на два, а то і тры гады дзейнічае толькі пры ўмове, што вы рэгулярна абслугоўваецеся на дылерскім цэнтры. А гэта зусім не танна. Калі ж машына набываецца ў крэдыт, давядзецца яшчэ ў абавязковым парадку раскашэліцца на поўную страхоўку — аўтакаска. А гэта прыкладна 5 працэнтаў ад кошту аўтамабіля ў год.
«Карэйцы» ціснуць, але «немцы» нам даражэй?
Ведаеце, які аўто празвалі нацыянальным беларускім? «Фолькс-
ваген Пасат універсал». Прычым абавязкова дызель. Жарты, зразумела, але «паўсвінні, мех бульбы, сала, самагон... Што не ўвайшло ў багажнік — залезе ў салон...» — гэта пра яго. Ну, а любоў да дызеля, хоць і даражэе ён хутчэй за бензін, вядома адкуль расце...
Калі сур'ёзна, эксперты лічаць крыху па-іншаму:
— лепшае спалучэнне цана/якасць: Карэя і Японія;
— ліквіднасць (каб потым прасцей і больш выгадна прадаць): Германія і Японія;
— эрганоміка салона: Францыя;
— плаўнасць ходу (я б яшчэ дадаў і памеры): ЗША;
— надзейнасць: Швецыя і Японія.
Цэнаўтварэнне
Каб мець уяўленне аб цэнах на патрыманыя аўто, сёння не абавязкова прысвячаць выхадныя паходу ці нават паездцы на аўтарынак ці ў салон — найбольш сур'ёзныя з іх маюць сайты ў інтэрнэце. Калі ж з сусветным павуціннем вы, прабачце, на Вы, можаце набыць спецыяльную газету ці часопіс у бліжэйшым кіёску. Назавём толькі асобныя моманты, якія ўплываюць на цану канкрэтнага аўтамабіля:
— Кандыцыянер (клімат-кантроль): + 500 долараў;
— Трохдзверка: — 500 долараў;
— Легкасплаўныя дыскі: + 200 долараў;
— Сучасная магнітола/сігналізацыя: +100;
— Дызель: +500-1000 долараў;
— Удзел у ДТЗ (няякасны відавочны рамонт): -10 працэнтаў ад кошту аўто (прыкладна).
У той жа час трэба мець на ўвазе, што машын, у якіх не перафарбаваны ні адзін элемент кузава, на другасным рынку практычна не бывае (як бы ў адваротным не бажыліся прадаўцы). Таму звяртаць увагу мае сэнс толькі на істотнасць пашкоджанняў і якасць рамонту.
Калі выбралі рынак...
Натуральна, чытаць аб'явы ў інтэрнэце і там жа знаёміцца з патэнцыяльнай пакупкай — адно, а ўбачыць яе на свае вочы, «памацаць» і г.д. — зусім іншае. Таму, калі вы не маеце часу, каб тэлефанаваць па ўсіх нумарах тых аб'яў, што вас зацікавілі, а пасля гэтага яшчэ і раз'язджаць па ўсім горадзе з мэтай сустрэцца з прадаўцом і аўтамабілем, вам прамая дарога на аўтарынак. Найбуйнейшыя з іх у Беларусі знаходзяцца ў Мінску — гэта так званыя «Ждановічы» і «Малінаўка». Прынята лічыць, што першы прапануе машыны больш даступныя. І калі ваш бюджэт на набыццё аўтамабіля абмяжоўваецца 5-6 тысячамі «нянашых» грошай, на другім вам рабіць проста няма чаго. Ці, прынамсі, выбар у вас будзе зусім невялікі.
Нягледзячы на тое, што прапанова патрыманых іншамарак на рынках сёння проста агромністая — прадаўцам нават не заўсёды хапае месца на тэрыторыі рынку — па-сапраўднаму дастойныя экзэмпляры сустракаюцца ой як рэдка. І гэта не залежыць ад цэнавага дыяпазону: «вядро з балтамі» з аднолькавым поспехам можна набыць і за тысячу, і за 20 тысяч долараў. Прычым у другім выпадку, каб давесці прэстыжны аўтамабіль да ладу, спатрэбіцца куды больш фінансавых уліванняў. Таму, калі вы ў тэхнічных пытаннях той самы «чайнік», вельмі раім звярнуцца па дапамогу да прафесіяналаў. Але і тут ёсць падводныя камяні. Пры рынках ёсць людзі, якія за пэўнае ўзнагароджанне быццам бы дапамогуць вам выбраць «самы лепшы аўтамабіль». На жаль, у іх часта на першым месцы стаіць «гешэфт», і за невялікае ўзнагароджанне з боку прадаўца яны сябе «пяткай у грудзі» будуць біць, што менавіта гэты аўтамабіль «лепшы за новы».
З іншага боку, не варта разлічваць, што за даволі сціплую суму можна набыць ідэальнае аўто. Як кажуць прафесіяналы ад перагоннага аўтабізнэсу (у народзе — «гоншчыкі»), еўрапеец не прадасць машыну толькі з-за жадання набыць новую. Таму ў «толькі што прыгнанага» аўто ў 90 працэнтах выпадкаў ёсць нейкая праблема. Вось яе і трэба спакойна выявіць, «вылечыць», а ўжо потым з задавальненнем карыстацца аўто. І вельмі важна не прагледзець сур'ёзную «дарагую» праблему.
Вось некаторыя даволі агульныя, але зусім не лішнія рэкамендацыі па выбары аўто на аўтарынку
Перш за ўсё папрасіце паказаць дакументы на аўтамабіль, каб пераканацца, што там усё ў парадку. Затым неабходна дбайна зверыць нумар кузава ў тэхпашпарце і непасрэдна на агрэгаце. Заадно трэба пераканацца, што нумар не выклікае сумненняў, выразна праглядаецца і побач з лічбамі не мае ніякай дэфармацыі.
Скончыўшы з працэдурай зверкі нумароў, можна прыступаць да агляду кузава. Калі ў гэты дзень няма дажджу ці ўвогуле свеціць сонейка, лічыце, што вам пашанцавала, бо тады на кузаве аўтамабіля добра бачная гульня святла і ценю, якая прысутнічае ў месцах, падвергнутых дэфармацыі пасля ўдару і няўдала закамуфляваных. Вялікую ўвага спецыялісты раяць надаць даследаванню зазораў паміж кузаўнымі дэталямі. Неаднолькавыя зазоры сведчаць аб дэфармацыі стоек або кузава ў цэлым, што з'яўляецца вынікам сур'ёзнай аварыі. Ад куплі такой машыны настойліва раім адмовіцца. Неабходна таксама па чарзе паспрабаваць адчыніць і зачыніць кожныя дзверы. Натуральна, пры выкананні гэтай працэдуры вы не павінны прыкладаць ніякіх звышнамаганняў. Калі пры маніпуляцыях з дзвярамі раздаецца скрыгат або яны з цяжкасцю паддаюцца вашаму ўздзеянню — гэта зноў-такі сведчыць аб аварыі. Напісанае вышэй у поўнай ступені адносіцца да капота і крышкі багажніка. Акрамя таго, вам неабходна ўстанавіць, ці перафарбоўваўся аўтамабіль, і калі так, то па якіх прычынах. Вось тут прадаўцы могуць стварыць не адну легенду, пачынаючы ад выгаралай фарбы і заканчваючы «дом, побач з якім стаяў аўто, фарбавалі і...» Цалкам магчыма, што і так. Але ці гатовы вы рызыкнуць? Нават калі якасць лакафарбавага пакрыцця ідэальная, для ачысткі сумлення вы можаце проста адхіліць ушчыльняльнік лабавога або задняга шкла. Калі пад ім тая жа фарба, што і на кузаве, значыць, або яна сапраўды «родная», або аўтамабіль фарбавалі з поўнай разборкай кузава, а гэта ўжо кажа аб прафесійным падыходзе, які гарантуе нядрэнную якасць. Нямала ўвагі варта надаць стану крылаў, парогаў, колавых арак і непасрэдна самому днішчу аўтамабіля. Для гэтага прыйдзецца з'ездзіць на эстакаду. І паверце, гэтая ўяўная цяганіна вартая выдаткаванага на яе часу.
Салон
Скончыўшы агляд кузава, прыступайце да даследавання салона, які таксама вельмі многа можа распавесці аб біяграфіі аўтамабіля. Аб інтэнсіўнай эксплуатацыі, а значыць немалым прабегу (часта ў разы большым, чым горда дэманструе прадавец на адометры) кажуць пацёртыя чахлы сядзенняў, дываны, выцертыя ў некаторых месцах да асновы, недагледжаная панэль прыбораў, вышмальцаванае рулявое кола, ручка пераключэння перадач. Калі гэта так, то аўто праехала зусім не 130—170 тысяч кіламетраў, як вас будуць запэўніваць, а 250—300 тысяч. Да таго ж даўно вядома, што сярэдні прабег прыватнага аўто ў Еўропе — 20 тысяч кіламетраў у год. Вось і памножце на яго ўзрост. А калі машына належала фірме ці выкарыстоўвалася пад таксі, такі прабег магла мець ледзь не штомесяц.
Далей варта праверыць спраўнасць усіх клавішаў, рычагоў і пераключальнікаў, размешчаных у салоне(асаблівая ўвага карэктару фар, абмывальнікам шкла), бо зараз нават дробны рамонт электраабсталявання каштуе немалых грошай.
Рухавік
Спраўны матор заводзіцца без праблем і ў спякоту, і ў холад. Праца рухавіка павінна быць роўнай, без збояў, бо апошняе паказвае на няспраўнасць сістэмы запальвання. Калі пры працы рухавіка з выхлапной трубы ідзе шызы дым, гэта паказвае на праблему з маслаздымнымі калпачкамі або на знос поршневых маслаздымных кольцаў. Абавязкова трэба пацікавіцца якасцю масла, залітага ў рухавік. Для гэтага неабходна шчупам дастаць трохі масла і пераканацца ў тым, што яно не ўтрымлівае старонніх прымесяў і мае стандартны для гэтай тэхнічнай вадкасці колер. Калі на шчупе маюцца адкладанні бэжавага колеру, які нагадвае маянэз, значыць, верагодней за ўсё, выйшла са строю пракладка галоўкі блока цыліндраў. Неабходна агледзець рухавік на прадмет вонкавай цечы масла, прычынай якой часта бываюць сальнікі каленвала, масланасоса (замена абыдзецца зусім не ў капейкі, а для некаторых мадэляў давядзецца здымаць каробку перадач). Ну, і, натуральна, для таго каб пра рухавік склалася поўнае ўражанне, абавязкова варта праехаць на абраным аўтамабілі.
КПП
Каробка перадач не павінна выдаваць ніякага груку і храбусцення пры непасрэдным пераключэнні перадач. Для поўнай праверкі КПП неабходна, вядома, выехаць на трасу, і ў вас у сувязі з гэтым могуць паўстаць рознагалоссі з прадаўцом. Маўляў, я выеду, а маё месца зоймуць. Як-небудзь дамаўляйцеся — яно таго варта. Тым больш што толькі на трасе вы зможаце ўстанавіць, ці не вядзе руль, што, як правіла, з'яўляецца сведчаннем парушэння геаметрыі кузава ў выніку сур'ёзнага ДТЗ. Калі гэта так, то ад аўто лепш адмовіцца адразу, нягледзячы на ўсе іншыя плюсы. Калі ваш выбар выпаў на аўтамабіль з аўтаматычнай каробкай перадач, то варта ведаць, што ў спраўным «аўтамаце» пераключэнне адбываецца без рыўкоў і старонняга шуму.
Падвеска
Шматлікія патэнцыйныя аўтааматары не надаюць вялікага значэння стану падвескі. Гэта з'яўляецца вялікай памылкай, бо ад працаздольнасці падвескі непасрэдна залежыць бяспека руху аўтамабіля. Да таго ж падвескі сучасных аўто — вельмі дарагі і даволі ненадзейны вузел. Асабліва на нашых дарогах. Аб стане шаравых апор, падшыпнікаў ступіцаў, шрусаў можна атрымаць поўнае ўяўленне толькі падчас руху. Выразны грукат на ямах кажа аб «смерці» шаравых. Падшыпнікі ступіцаў, якія патрабуюць замены, выдаюць сябе выразным гулам, які з'яўляецца толькі на некаторым дыяпазоне хуткасцяў. Пахрустванне пры паваротах ці крананні з месца паказвае на неабходнасць замены шрусаў.
Усе недахопы і праблемныя месцы канкрэтнага аўто — нагода для таго, каб скінуць цану. Але калі іх вельмі шмат ці ёсць такія, што «несумяшчальныя з жыццём», усё ж лепш адмовіцца ад аўто, нягледзячы нават на «салодкі» цэннік.
Сяргей АЛЯКСАНДРАЎ. 

