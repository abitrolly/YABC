Банкіры становяцца турыстамі
Хто з нас не патанаў у водары лясных траў і кветак, грыбоў і ягад, не захапляўся ранішнімі спевамі птушак, не любаваўся палаючым захадам сонца! Напэўна, усе мы не раз у жыцці гэта адчувалі. Але хто, як не сапраўдны турыст, можа атрымаць асалоду ад гэтых хвілін у поўнай меры? Бо менавіта турысты большую частку свайго жыцця праводзяць у божым «храме» прыроды, царстве гармоніі і адзінства.
10 гадоў таму «Беларусбанк» адрадзіў традыцыю правядзення летніх турыстычных злётаў. І варта адзначыць, што з кожным годам аўдыторыя прыхільнікаў адпачынку на лоне прыроды імкліва расце.
У апошнія выхадныя ліпеня возера Гаць у Баранавіцкім раёне прымала работнікаў «Беларусбанка». Каля тысячы аматараў актыўнага ладу жыцця з усёй Беларусі сабраліся на чарговы 10-ы рэспубліканскі летні турзлёт.
Пляжны валейбол, мнагабор'е, аэробіка і проста адпачынак на свежым паветры. Сёння сур'ёзныя офісныя работнікі азартна гуляюць і не менш азартна «хварэюць». Цікавасць да гэтых спаборніцтваў пастаянна расце, аб чым сведчыць рост прафесіяналізму іх удзельнікаў.
Турыстычныя палаткі, сонечныя ванны, песні ля вогнішча і каша з кацялка для многіх гараджан сёння раскоша. Таму і рады мы хоць ненадоўга змяніць урбаністычны пейзаж на сасновы лес. Тым больш што гэта — для сябе, для свайго здароўя. А здароўе нацыі — гэта сёння дзяржаўная палітыка.
У першы дзень каманды размясцілі свае палаткавыя гарадкі і паўдзельнічалі ў спартыўных спаборніцтвах па валейболе, дартсе, бадмінтоне. Напрыклад, у дартсе пераможцу вызначыць аказалася вельмі складана: на трэніроўцы ўсе ўдары трапляюць дакладна ў «яблычак», а выходзіць удзельнік выступаць — і мажа! Хваляванне адбіваецца. Але лепшымі за ўсіх аказаліся прадстаўнікі цэнтральнага апарату банка.
Нягледзячы на некаторую стомленасць, удзельнікі турзлёту завяршылі першы дзень дыскатэкай. І правільна зрабілі. Пасля напружанай спартыўнай праграмы танцы — лепшы сродак ад стомленасці.
Другі дзень пачаўся са спаборніцтва па рыбнай лоўлі. Тут таксама свайго роду спартыўны інтарэс плюс майстэрства. Як каму пашанцуе. А шанцуе, як правіла, рыбакам-знаўцам — прафесіяналам. На світанні, пакуль большасць турыстаў яшчэ спалі, у некаторых на воднай гладзі возера ўжо «ныралі» паплаўкі. Самымі ўдачлівымі рыбаловамі аказаліся прадстаўнікі зборнай каманды цэнтральнага апарату і філіялаў
г. Мінска — Аляксей Губараў і Валерый Давыдоўскі.
Пасля снедання ўсе ўдзельнікі сабраліся на адкрыцці турзлёту. Каманды прадстаўлялі сваю «візітную картку», і ўсе былі поўныя жадання пазмагацца за прызавыя месцы. Варта зазначыць, што з кожным годам барацьба за прызавыя месцы становіцца ўсё больш напружанай, бо ўсе ўдзельнікі добра падрыхтаваныя ў кожным відзе спартыўных спаборніцтваў.
Але лепшыя — гэта, вядома ж, заўсёды наймацнейшыя. І судзейская каманда такіх вызначала. І ў мнагабор'і кіраўнікоў, і ў аэробіцы, і ў конкурсе «Спяваючы офіс», і ў кулінарным паядынку.
Кажучы пра апошняе спаборніцтва, заўважым, што ўсім удзельнікам выдаваўся аднолькавы набор прадуктаў, з якога трэба было прыгатаваць страву, здольную ўсіх уразіць. У кожнай камандзе шэф-кухарам выступалі мужчыны. І яны такое там, на прыродзе, гатавалі! Лепшым быў прызнаны «пірацкі абед», прыгатаваны Цімурам Пятровічам і Юрыем Зайко, супрацоўнікамі філіяла № 527 «Белчыгунка».
Нядзеля — апошні дзень злёту, быў хоць і сонечным, але хвалюючым. Прычым не толькі для ўдзельнікаў, але і для членаў журы. Бо ім трэба было падвесці вынікі і ўзнагародзіць пераможцаў. І як бы складана ні было, пераможцы ўсё ж вызначаны.
Першае месца ў агульнакамандным заліку заняла каманда г. Мінска (зборная цэнтральнага апарату і мінскіх філіялаў «Беларусбанка»), другое — філіял № 500 — Мінскае ўпраўленне, трэцяе — філіял № 400 — Гродзенскае абласное ўпраўленне.
Усе пераможцы атрымалі ўзнагароды, прызы і падарункі — спартыўны і турыстычны рыштунак. Каб свае ўменні да наступнага турзлёту яшчэ больш развіць.
10-ы рэспубліканскі летні турыстычны злёт застаўся ў гісторыі «Беларусбанка». Ён закончыўся, каб даць старт у наступным годзе ўжо 11-у турзлёту, які запаліць свае спартыўныя зоркі, падорыць нам новыя адкрыцці і станоўчыя эмоцыі, узбагаціць радасцю новых сустрэч.
Віталь ГРЫНКЕВІЧ. 

