У Беларусі ў гэтым годзе можа быць атрыманы самы вялікі за ўсю гісторыю ўраджай збожжавых і зернебабовых
У Беларусі ў гэтым годзе можа быць атрыманы самы вялікі за ўсю гісторыю ўраджай збожжавых і зернебабовых, і з улікам спрыяльных умоў надвор'я яго неабходна ўбраць у максімальна сціслыя тэрміны. Аб гэтым заявіў 1 жніўня Прэзідэнт Беларусі Аляксандр Лукашэнка, наведваючы СВК «Бальшавік-Агра» Салігорскага раёна Мінскай вобласці.
«Сёння мы аб'ектыўна можам атрымаць каласальны ўраджай, і яго неабходна сабраць без стратаў. Мы не можам з-за нераспарадлівасці і неарганізаванасці яго не ўбраць», — падкрэсліў Прэзідэнт.
Кіраўніку дзяржавы было даложана, што на сёння ў краіне ўбрана чвэрць плошчаў збожжавых, намалочаны 2 млн тон збожжа. У рэспубліцы самая высокая ўраджайнасць у агракамбінаце «Сноў», дзе збіраюць больш за 90 ц/га.
Аляксандр Лукашэнка азнаёміўся з ходам уборкі збожжавых на Міншчыне з борта верталёта. Ён выказаў крайнюю незадаволенасць яе нізкім тэмпам. «Мяне не задавальняе ход уборачнай кампаніі ў вобласці, — сказаў Прэзідэнт. — Я не ўбачыў тут масавай уборкі. Асабліва насцярожвае сітуацыя ў Мінскім раёне, убіраюцца толькі асобныя палі».
Як праінфармавалі кіраўніка дзяржавы, у Мінскай вобласці ўбрана толькі 20 працэнтаў збожжавых, у Салігорскім раёне — 26 працэнтаў.
Аляксандр Лукашэнка лічыць недапушчальнай сітуацыю, калі адзін з паўднёвых раёнаў вобласці дэманструе нізкія тэмпы. Прэзідэнт не ўзяў пад увагу і тлумачэнні, што зернесушыльныя комплексы перапоўнены рапсам, які ў гэтым годзе даў добры ўраджай. «Трымаць на полі няўбраным спелае збожжа — гэта злачынства», — падкрэсліў кіраўнік дзяржавы.
Для аб'ектыўнай ацэнкі сітуацыі, якая склалася ў Мінскай вобласці з уборкай збожжавых, Аляксандр Лукашэнка даручыў стварыць рабочую групу з прыцягненнем вопытных спецыялістаў. «Мне патрэбна аб'ектыўная карціна», — падкрэсліў Прэзідэнт. Пры гэтым ён сказаў, што, паводле інфармацыі Камітэта дзяржкантролю, цяпер у вобласці выкарыстоўваюцца не ўсе збожжаўборачныя камбайны. На думку кіраўніка дзяржавы, трэба выкарыстаць добрыя ўмовы надвор'я і максімальна задзейнічаць усю існуючую тэхніку.
Як адзначыў Аляксандр Лукашэнка, нягледзячы на тое, што ў некаторых месцах збожжа яшчэ сыраватае і патрабуе прасушкі, яго ў любым выпадку неабходна ўбіраць як мага хутчэй. «Усё роўна гэта будзе рэнтабельна, выгадна. Галоўнае сёння — атрымаць збожжа, — сказаў кіраўнік дзяржавы. — Будзе збажына — будуць мяса і малако».
Ён таксама падкрэсліў, што ва ўмовах сусветнага харчовага крызісу «Беларусь зможа рэалізаваць мяса і малако багатым краінам, якія нам прадаюць газ, нафту».
«Мы ж такія грошы ў вёску ўкладаем. Я хачу, каб краіна нарэшце атрымала аддачу ад сельскай гаспадаркі і каб нас ніхто не папракаў, што мы «закопваем» грошы», — дадаў Прэзідэнт.
Аляксандр Лукашэнка лічыць, што пры такім ураджаі краіна можа стварыць добры фонд насення. «Кожная тысяча тон збожжа сёння даражэйшая за золата. Страцім гэту збажыну — будзем бедныя. А таму сёння маса фактараў да таго, каб убіраць спелую збажыну неадкладна», — падкрэсліў кіраўнік дзяржавы.
Ён таксама пацікавіўся развіццём сацыяльнай інфраструктуры ў вёсцы. Як праінфармавалі Прэзідэнта, за 2005—2007 гады ў Салігорскім раёне пабудавана і ўведзена ў эксплуатацыю 6 аграгарадкоў, цяпер ствараюцца яшчэ 3.
2 жніўня кіраўнік дзяржавы прадоўжыць рабочую паездку па рэгіёнах краіны. Як чакаецца, Прэзідэнт азнаёміцца з сацыяльна-эканамічным развіццём Гомельскай вобласці.
Прэс-служба Прэзідэнта Рэспублікі Беларусь. 

