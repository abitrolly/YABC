СВАЯ ЗЯМЛЯ, альбо як стаць дробным землеўладальнікам
Асабістае
Зямлю пры дачы, якая знаходзіцца ў вёсцы, я вырашыў аформіць у прыватную ўласнасць — захацеў стаць гаспадаром на ёй, каб мае нашчадкі валодалі ёю, і каб ніхто не мог на тую зямлю ступіць без майго дазволу, і каб...
Прайшло ўжо паўтара месяца, як дакументы на мае 19 сотак Крошынскі сельсавет адправіў у Брэст. На фоне таго, што ўсе адказы ў нас даюцца на працягу месяца, я вырашыў праясніць сітуацыю.
Зазірнуў у раённы аддзел землеўпарадкавання, пагаварыў там са спецыялістамі, выйшаў на аналагічную структуру ў абласным цэнтры, а затым пачаў наводзіць даведкі ў праектным інстытуце «Брэстгіпразем». Менавіта гэтая ўстанова і займаецца афармленнем дакументаў.
Дырэктар інстытута Уладзімір Свабода растлумачыў, што напружаная сітуацыя склалася з-за таго, што на сёння 6 тысяч чалавек жадаюць атрымаць дакументы і гэта паламала ўсе графікі, хоць людзі працуюць і ў выхадныя. Але праз нейкі год сітуацыя нармалізуецца, і ўжо не будзе такога ажыятажу.
Мяне ж цікавіў не толькі тэрмін выканання заказу, але і тое, што ўчастак яшчэ раз павінны перамяраць. У мяне ёсць дакументы, выдадзеныя БТІ (план участка з домам), ёсць рашэнне сельсавета, што зямля такім жа памерам перадаецца мне ў прыватную ўласнасць і за тыя 19 сотак я заплаціў грошы. Здавалася б, навошта прысылаць яшчэ людзей — зямля ж не гумавая? Можа, тут нейкая бюракратычная закавыка? Напрыклад, узяць дадаткова з чалавека грошы.
З размовы з рознымі спецыялістамі стала ясна, што часта ўзнікаюць канфліктныя сітуацыі літаральна з-за нейкіх сантыметраў, і чалавек патрабуе, каб усё было зафіксавана на паперы. Бывае, сустракаюцца накладкі, якіх раней не прымячалі. Памерлі бацькі, і вось дзеці пачынаюць дзяліць маёмасць і ўчастак. Здавалася б, усё вымерана, а тут ніхто з дзяцей пядзі зямлі не хоча ўступаць, і занава даводзіцца межы пракладваць.
У нашых вёсках яшчэ шмат хто не мае на маёмасць ніякіх дакументаў. Жылі ў гэтай хаце бацькі, а цяпер і дзеці дажываюць век.
— Калі некаму трэба будзе, то няхай робяць тыя паперы, — адмахваюцца гаспадары. І пенсіянераў рабіць дакументы не прымусіш.
А ў гэтым парадак павінен быць.
У краінах, дзе існуе спрадвечная ўласнасць, усё прасцей. Дакументы на той жа дом могуць захоўвацца не адно стагоддзе, а ў нас толькі робяцца першыя крокі, каб у чалавека з'явіўся афіцыйны дакумент.
Мы яшчэ не разумеем важнасць гэтага кроку, бо практычна не мелі права на зямлю. І стварылася абсурдная сітуацыя. Дом мой, а стаіць не на маёй зямлі. І некалі тыя соткі маглі абрэзаць па самы парог. Такое даводзілася бачыць. Чалавек не хацеў уступаць у калгас, то калгаснае жыта расло ў яго пад самымі вокнамі.
Няхай сёння ў прыватную ўласнасць можна аформіць толькі 25 сотак, але гэта ўсё ж прарыў. Калі ж у кагосьці пры хаце, напрыклад, 45 сотак, то як тут быць? Астатнія 20 сотак бяруцца ў арэнду, і гэта будзе зафіксавана афіцыйна.
А вось якія мне давялося прынесці дакументы ў сельсавет на афармленне ўчастка ў прыватную ўласнасць, каб іх адправілі ў абласны цэнтр:
l
дагавор куплі-продажу дома,
l
тэхнічны пашпарт на жылы дом з рэгістрацыйным пасведчаннем і планам зямельнага ўчастка,
l
рашэнне сельсавета аб перадачы зямлі ў прыватную ўласнасць,
l
квіток аплаты за прыватызацыю зямлі,
l
ксеракопія пашпарта (старонка са здымкам і старонка з прапіскай).
Наконт аплаты, то ў кожнай мясцовасці зямля мае свой кошт. Напрыклад, у вёсцы, дзе мая дача, за 1 сотку зямлі неабходна заплаціць 4 долары (у беларускіх рублях). Маецца на ўвазе тая зямля, якая перадаецца ў прыватную ўласнасць, арэнда ж мае іншую цану.
А далей сітуацыя развіваецца такім чынам (ва ўсякім разе на Брэстчыне): сельсавет дакументы адпраўляе ў праектны інстытут, там іх рэгіструюць, разглядаюць, прысылаюць гаспадару дагавор, у якім сказана, колькі неабходна заплаціць і ў які тэрмін. Аплата залежыць ад складанасці з падрыхтоўкай дакументаў і хістаецца ў межах 105—262 тыс. рублёў. Затым на працягу 43 дзён дакументы будуць зробленыя і адпраўленыя ў райвыканкам на зацвярджэнне. Іх яшчэ неабходна будзе зарэгістраваць у БТІ і заплаціць за гэта грошы.
Як бачым, працэс афармлення даволі доўгі, але гэта звязана найперш з тым, што масава пачалі падаваць дакументы тыя, хто мае дачы ў садовых кааператывах.
Я прыйшоў да высновы, што мой участак прыедуць абмяраць, магчыма, зімой, і захваляваўся, каб не прыйшлося мне для землямераў расчышчаць гурбы. Але праз нейкі тыдзень мне даслалі квіток на аплату, а неўзабаве прыехалі і землямеры. Такая аператыўнасць толькі парадавала.
Калі я ўсё ж атрымаю дакументы на свае соткі і стану сапраўдным уласнікам зямлі, то з усіх бакоў павешу шыльдачкі: «Увага! Прыватная ўласнасць — ахоўваецца законам!» Мая зямля, мая... Цікава, а калі я напішу завяшчанне, каб мяне пахавалі ў канцы майго ўчастка, сярод ядлоўцу і соснаў, — што будзе? Хацелася б зліцца са сваёй зямлёй назаўсёды!
Сымон Свістуновіч. 

