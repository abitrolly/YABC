Інвестыцыйная адліга
— Летась мы атрымалі 5,5 млрд долараў замежных інвестыцый, — паведаміў
Васіль Некрашэвіч, галоўны эканаміст упраўлення міжнароднага інвестыцыйнага супрацоўніцтва і свабодных эканамічных зон Міністэрства эканомікі, — аднак гэта пераважна інвестыцыі кароткія, гэта значыць, непрамыя. Нам даюць грошы пад закупку, напрыклад, нафты.
Тым не менш, паводле слоў Васіля Некрашэвіча, тэмпы росту прамых інвестыцый таксама неблагія. Калі ў 2002 годзе было прыцягнута 299 млн долараў такіх сродкаў, то летась — 1,3 млрд долараў. У 2008 годзе Міністэрства эканомікі разлічвае атрымаць 2,1 млрд долараў прамых інвестыцый. У многім гэта тлумачыцца павелічэннем колькасці прадпрыемстваў з замежным капіталам — штогод іх становіцца на 500—600 больш. Наогул жа на сёння працуе прыкладна чатыры тысячы замежных і сумесных прадпрыемстваў.
Задача — больш чым сур'ёзная: стварыць у Беларусі такія ўмовы, якія дазволяць ёй трапіць у трыццатку найбольш ліберальных і зручных для вядзення бізнэсу краін свету. Аб гэтым паведаміў журналістам
Яўген Каваленка — начальнік упраўлення прававога рэгулявання грамадзянскіх, эканамічных адносінаў, ліцэнзавання і знешнеэканамічнай дзейнасці Міністэрства юстыцыі.
Сярод асноўных мераў у гэтым накірунку Яўген Каваленка назваў спрашчэнне адміністрацыйных працэдур у адносінах да юрыдычных асобаў і індывідуальных прадпрымальнікаў, а таксама адмену інстытута «залатой акцыі». Спецыяліст заўважыў, што ў Беларусі імкнуцца стварыць такія ўмовы для дзейнасці замежных інвестараў, у якіх яны прызвычаіліся працаваць у іншых краінах.
Падатковая нагрузка ў краіне будзе паступова змяншацца. У гэтым запэўніла
Ала Сундукова — начальнік галоўнага ўпраўлення міжнароднага падатковага супрацоўніцтва Міністэрства па падатках і зборах.
Яна не стала хаваць, што ёсць шэраг падаткаў, у адносінах якіх плацельшчыкі выказваюць прэтэнзіі:
— У першую чаргу гэта абаротныя падаткі. Налета стаўка па іх будзе зніжана, магчыма, да аднаго працэнта, а да 2010 года яны будуць адменены. У адносінах прадастаўлення нулявой стаўкі ўскосных падаткаў мы працуем абсалютна сінхронна з усімі дзяржавамі Еўропы, дзе такія падаткі ёсць.
Сёлета завершыцца рэфармаванне
Нацыянальнага інвестыцыйнага агенцтва Беларусі — аб гэтым заявіў яго
дырэктар Алег Зіноўеў. Ён удакладніў, што за аснову былі ўзятыя прынцыпы функцыянавання турэцкага інвестыцыйнага агенцтва.
Цяпер на базе агенцтва будзе створаны сур'ёзны інфармацыйны цэнтр, дзе будуць усе звесткі аб змяненнях умоў дзейнасці замежных інвестараў на тэрыторыі Беларусі.
Пашырацца і паўнамоцтвы агенцтва, якія таксама дазволяць аператыўна вырашаць праблемныя пытанні замежных інвестараў. Ад Міжнароднага інвестыцыйнага форуму, які мае адбыцца ўвосень у Лондане, айчыннае інвестыцыйнае агенцтва чакае практычных вынікаў. Там плануецца прэзентаваць шэраг інвестыцыйных праектаў, якія рэалізуюцца ў Беларусі ў сферах прамысловасці, энергетыкі, нафтахіміі, а таксама ў банкаўскім сектары.
Ала МАЧАЛАВА. 

