ТРОШКІ СОНЦА Ў ХАЛОДНАЙ ВАДЗЕ
На індыйскай выставе пабачыла плакат «Колератэрапія». Сапраўды, гэта працуе! Заходзіш у выставачны павільён і быццам бы сягнуў за тысячу кіламетраў, такая тут цёплая атмасфера! Вока радуецца, хоць насіць усё гэта, як на мой еўрапейскі густ, у нашым шэрым-шэрым горадзе складана...
Чым я дакладна не захапляюся, дык гэта індыйскімі танцамі — часу няма. Але цётухна-танцорка, якая заўсёды бывае на гэтым кірмашы, была такая какетлівая, так міла ўдавала боязь, становячыся на шаблі, скокучы ў медным тазіку і падскокваючы на бітым шкле, што гледачы пранікліся яе радасцю і сталі падтанцоўваць пад бомканне барабану.
А яшчэ мяне купілі прадаўцы. Гаворыш з імі і адчуваеш сябе такой прыгожай-прыгожай і багатай-багатай. Асабліва пасля таго, як табе прапануюць шаль за семсот пяцьдзесят баксаў! На такі нават глядзець боязна, не тое што ў руках трымаць. І вераць жа яны, што беларускі могуць сабе дазволіць такую раскошу... Зрабіла індусу камплімент — ну трэба ж, па-руску і без акцэнта. На што ён адказаў: «Дык я і па-беларуску магу, калі трэба...» Ну калі б мне трэба было прадаць шаль за такую суму, можа і я б на якім хіндзі загаварыла... Не, напэўна, не... Але вось што цікава... Бачыла я ўжо і немцаў, якія вольна гавораць па-нашаму, і шведаў, і італьянцаў. Вось ужо і індусы гатовыя далучыцца. Справа за беларусамі.
НЕ РАДЗІСЯ ПРЫГОЖАЙ
Цяпер, калі я сапраўды дарослая і магу з вышыні ўзросту сведчыць, што прыказка «Не радзіся прыгожай, нарадзіся шчаслівай» мае права на існаванне, бо пацверджана маімі ўласнымі назіраннямі, я ўсё яшчэ думаю над ёй.
Я ніяк не магу адказаць на пытанне: няшчасці, якія сыплюцца на галаву прыгожых, сапраўды большыя, чым тыя, што сыплюцца на непрыгожыя галовы, ці проста гэтыя няшчасці ўспрымаюцца больш ярка па кантрасце са шчасцем нарадзіцца прыгожай?
ПРА ХАДЖЭННЕ Ў МАНАСТЫР СА СВАІМ СТАТУТАМ
Так бывае — нешта здаецца табе відавочным, відавочным настолькі, што галаву гатовы аддаць на адсячэнне... А другі чалавек глядзіць на цябе — толькі дзівіцца. Асабліва часта так здараецца, калі вы людзі розных культур, прычым веды пра чужыя звычаі пачэрпнулі з кніг ды клуба падарожнікаў.
Напрыклад, я заўсёды была ўпэўненая ў тым, што шведкі без комплексаў. У сэнсе не замарочваюцца на тым, як выглядаюць. Але аднойчы выпадкова стала сведкай забаўнай сцэны. На кніжным кірмашы ў Гётэборгу стаяла аграмадная чарга ў жаночую прыбіральню. Не ведаю чаму — так склалася гістарычна... А побач у мужчынскую — нікога. Нейкая цётка ў мужчынскую забегла, зрабіла тое, што ёй трэба, выбегла задаволеная і давай крайнім у жаночай чарзе тлумачыць па-ангельску, маўляў, вольна, не таміцеся... Як жа абурыліся шведкі! Я мовы не ведаю, але сэнс быў абсалютна адназначны, эквівалентны «панаехалі тут...» І ніхто з фемінізаваных шведак туды не пайшоў.
Але яшчэ больш мяне здзівіла шведка, дэпутат бундэстага (ці як там называецца месца, дзе прымаюцца законы?), якая сказала, што яна ў складзе камісіі, якая працуе над праектам закона, згодна з ім усе прастытуткі аўтаматычна павінны атрымліваць грамадзянства Швецыі. Я вушам сваім не паверыла! Нават спыталася — ці разумее яна, што гэта прывядзе да таго, што жанчыны з усяго свету будуць з'язджацца да іх, каб заняцца прастытуцыяй? І што нават людзі, не схільныя да такога роду дзейнасці, пойдуць на гэта дзеля грамадзянства?
На што мне вельмі ветліва патлумачылі, што я не разумею, што такое быць прастытуткай у Швецыі... Мякка кажучы, я была ўпэўненая, што цётка не ў сваім розуме. Але пасля Дзіма Плакс, беларус, які там жыве, пацвердзіў мне яе словы, растлумачыўшы прыкладна так — норавы ў краіне вельмі свабодныя, сэкс не з'яўляецца дзівам нават паміж зусім малазнаёмымі людзьмі. І калі ўжо чалавек не хоча займацца гэтым з суседкай, каханкай, калегай па працы — якія сто адсоткаў яму не адмовяць — значыць ён рэдкі вычварэнец, а прастытутка ў такім разе — ахвяра вычварэнца... І як ахвяра мае права на льготы... З яго тлумачэнняў зразумела, што логіка ў гэтым праекце ёсць, проста я яе не бачу па прычыне неабазнанасці ў глыбіні праблемы. Ну, ну... Цікава, ці прымуць яны такі закон...
РАРЫТЭТ
Я часта ўздыхаю — о, часы! о, норавы!
І гэты ўздых адрасаваны ў першую чаргу полава-фліртавым ўзаемаадносінам. Не магу прызвычаіцца да змены роляў... Адкрыла раніцай «Камсамолку» — а там цэлая школа, як дзяўчыне пазнаёміцца з мужчынам. Парада прымітыўная... Ідзіце ў супермаркет і чапляйцеся да мужыкоў, прапаноўваючы свае паслугі ў выбары тавару.
Уявілася:
— Мужчына, не бярыце цялячую выразку! Лепш бычыныя яечкі. І танна, і патэнцыю павышаюць...
Мужчына адразу зразумее, што вы ідэальная жонка — сэксуальна-эканамічная.
Тое раніцай... А вечарам пайшла ў «Карону». І ўспомніла прачытанае, калі мужычок перада мной у аптэчнай чарзе стаў прасіць карвалол і «алкозельцер», вінавата косячыся ў мой бок. Ну-ну, думаю, вось і ўсе камсамольскія парады... Паіранізавала, карацей, пайшла на касу.
І тут высветлілася, што не адна я тую газету чытала! Хлопец, які стаяў за мной у чарзе, спачатку доўгім поглядам зазірнуў мне ў вочы. А пасля нахіліўся і стаў разглядаць выкладзеныя з карзінкі на касавую ленту пакупкі. А там нічога цікавага! А чарга падыходзіць, часу не застаецца і ён быццам бы сам сабе гаворыць:
— Гэта што? — і чытае: «Бульба!»
Паварочваецца да мяне і гаворыць: «Ніколі ў жыцці не бачыў такой бульбы».
Я слова не змагла сказаць — так смяялася. З другога боку — хораша, што засталіся яшчэ мужчыны, якія не баяцца загаворваць з жанчынамі першымі.
ДЗІКІ ГОЛУБ
Выставіла здымак на фотасайце, і мне напісалі, што на здымку не проста дзікі голуб, а вяхір альбо віцюцень, самы асцярожны голуб нашых лясоў. Натуральна, не ведала! Смешна, але паўлінаў мне даводзілася бачыць неаднойчы, а вось «вяхір» у мяне першы.... Нават не ведаю, як ён дакладна называецца па-беларуску. Падазраю, што наступнае пакаленне гараджан наогул не будзе дзяліць галубоў на горліц, віцецюняў і хатніх... Усе яны будуць абстрактнымі — «птушкамі». Сумна....
СУНІЦЫ І МОГІЛЬНІК
Збіраю суніцы... Чырвоныя, салодкія, буйныя. Датыкнешся да ягады — сама ў руку скатваецца. Як не ўспомніць цвятаеўскае «Кладбищенской земляники крупнее и слаще нет...»? Толькі ж хто з сучаснікаў пойдзе на могілкі па суніцы? І тут — сюрпрыз! Калі Магамет не ідзе да гары, то горка ідзе да Магамета. Аказалася, што суніцы растуць не проста сабе на пагорку, а на кургане ХІ—ХІІ стагоддзя... Вось і шыльда стаіць. І ўсё гэта каля бадай самага вядомага дачнага пасёлка.
Набрала ягад, іду па лесе, вядзерцам матляю. Тут бабулька мяне даганяе і пытае так строга, як на іспыце: «А што ты з імі будзеш рабіць?» «З марозівам есці...» «Не», — кажа, — правільна — гэта калі есці іх з малаком і цукрам...»
Вось так заўсёды, для кожнага пакалення свае густы. Пакаленне маіх бацькоў лічыла, што няма нічога смачнейшага за цукеркі «падушачка». Няўжо і я калі-небудзь буду расказваць, што самым карысным і смачным з'яўляецца які-небудзь «Марс-Снікерс»?
Ганна КІСЛІЦЫНА. 

