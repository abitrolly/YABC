Рапс ставіць рэкорды
Сёлета на Гродзеншчыне ставіць рэкорды азімы рапс: упершыню сярэдняя ўраджайнасць, самая высокая ў краіне, склала 31 цэнтнер з гектара.
А ў сельгаскааператывах «Тракельнікі» і «Гудагай» Астравецкага раёна, «Шылавічы» Ваўкавыскага раёна, «Кастрычнік-Гродна» Гродзенскага раёна і шэрагу іншых гаспадарак гектар даў больш за 50 цэнтнераў. У цэлым намалочана каля 123 тысяч тон — гэта больш чым удвая перавышае мінулагодні паказчык.
Першы намеснік старшыні Гродзенскага аблвыканкама Васіль Сцяпура адзначае, што гэты поспех дасягнуты дзякуючы выкарыстанню больш дасканалых тэхналогій і новых гатункаў. На сёння Гродзеншчына ўжо перавыканала дзяржаўны заказ па продажы рапсу. Не будзе праблем і з выкарыстаннем астатняй часткі ўраджаю, паколькі ў вобласці наладжана вытворчасць рафінаванага рапсавага алею для харчовых мэтаў, а таксама біядызельнга паліва. Акрамя таго, рапсавы алей выкарыстоўваецца і ў лакафарбавай прамысловасці.
Барыс ПРАКОПЧЫК. 

