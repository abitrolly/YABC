Будзе жыць газета...
Мы ідзём па сцяжынках, на якія не вернемся.
Мы ідзём па дзіцячых здзічэлых лясах...
Павуцінка ўверсе, павуцінка ўверсе,
Павуцінка ў тваіх і маіх валасах.
Не вам казаць — чым больш іх, гэтых павуцінак, тым больш у чалавека хвароб. Але я, здаецца, знайшоў паратунак (апроч лекаў): захварэўшы, заўсёды чытаю нашых беларускіх пісьменнікаў. І тых, што ўжо адышлі ў лепшы свет, і тых, што працуюць цяпер. Пад рукой заўжды свежы нумар газеты «Звязда» — з «Простаю моваю», з «Простымі рэчамі», з роздумамі Адама Глобуса і «Дзённікам бландзінкі». Чытаючы іх, час ад часу сустракаю да болю мілыя родныя слоўцы, напаўзабытыя выразы і ў памяці міжволі абуджаюцца пранізлівыя, шчымлівыя ўспаміны, мяняецца настрой, ідзе магутная энергетычная падтрымка.
Не ўтаю, былі ў жыцці два выпадкі, калі ад газеты я адмаўляўся — па ўважлівай прычыне. У першы — жонцы рабілі аперацыю на зрок, мы з ёй амаль два месяцы жылі ў Мінску і «Звязду» я шторанак шукаў у шапіках (што, дарэчы, досыць складана!). У другі — збянтэжыў адзін з дадаткаў.
Але і тады я хадзіў у бібліятэку, каб праглядаць падшыўку, каб чытаць тых, каго трэба чытаць. Таму сёння, напярэдадні 91 гадавіны з дня выхаду першага нумара, хачу шчыра павіншаваць газету і пажадаць ёй галоўнага: не губляць свой твар, заставацца саліднай і рэспектабельнай. У такой заўсёды будуць падпісчыкі! А будзе жыць газета — будзе жыць мова. І ўсім, хто любіць яе, будзе несці сваё цяпло і святло, а значыць здароўе.
Уладзімір Масалкоў,
г.Віцебск
г.Віцебск 

