Флікер флікеру не таварыш
У тым, што не ўсе флікеры аднолькава адбіваюць святло, я пераканалася на ўласныя вочы, калі пры дапамозе спецыяльнага ліхтара — мініяцюры фары аўтамабіля — паглядзела на рознакаляровыя элементы пасіўнай бяспекі з невялікай адлегласці. Атрымліваецца, што нават той свядомы чалавек, які набыў флікер, і спакойна ідзе па краі праезнай часткі цвёрда перакананы, што бачны для вадзіцеля, можа знаходзіцца ў небяспецы.
Бірулька замест флікера?
— Яшчэ чатыры—пяць гадоў таму ў нашай краіне не ўсе ведалі, што такое флікер, — расказвае дырэктар ААТ «Белпрамэнергія» Аляксандр Колас. — І калі раней на рынках і ў пераходах бабулі прапаноўвалі цыгарэты, то зараз часта можна пачуць: «Флікеры, флікеры». У сувязі з тым, што рэалізацыяй гэтай прадукцыі сёння хто толькі не займаецца, і ўзнікаюць праблемы з якасцю: у прыватнасці, непакояць незадавальняльныя характарыстыкі па святлоадбіцці. Многія вырабы, асабліва дзіцячага накірунку, выкананы ў выглядзе сімпатычных звяркоў, смайлікаў, машынак. І нават няўзброеным вокам бачна, што ўсе гэтыя рознакаляровыя вырабы могуць быць чым заўгодна, але толькі не святлоадбівальнікамі, якія прызначаны абараняць пешахода ноччу.
Прыкладам можа служыць даследаванне, якое правялі супрацоўнікі «Белпрамэнергіі». Высветлілася, што святлоадбівальнік у выглядзе коціка зялёнага колеру бачны ў бліжнім святле фараў легкавога аўтамабіля ўсяго з 80 метраў. Гэтай адлегласці, безумоўна, недастаткова, каб адрэагаваць вадзіцелю (за горадам пры хуткасці 90 км/г гэту адлегласць вадзіцель пераадольвае за 3 секунды).
— На рынку зараз вельмі шмат прадпрыемстваў, якія пастаўляюць элементы, якія не маюць ніякіх адносінаў да бяспекі дарожнага руху. Я сам нядаўна ехаў вечарам па горадзе, — працягвае Аляксандр Міхайлавіч, — а насустрач — маці з сынам, на куртачцы якога вісіць нешта падобнае на бірульку і ледзь свеціцца. Вось бачыце, маці думае, што сын знаходзіцца ў бяспецы з так званым святлоадбівальным элементам. А насамрэч гэта абазначэнне ледзь бачна кіроўцу нават з блізкай адлегласці. Таму калі на вырабе напісана «святлоадбівальны элемент» ці «сродак пасіўнай бяспекі», то ён павінен быць прыкметным, у іншым выпадку вытворцы павінны пісаць на ўпакоўцы — «бірулька».
Святлоадбівальныя стужкі, якія выкарыстоўваюцца як ва ўніформе, так і ў звычайным адзенні, заплечніках, абутку, таксама бываюць розныя: якасныя і не вельмі. Яны адрозніваюцца каэфіцыентам святлоадбіцця (адлегласцю, з якой бачны флікер), колькасцю мыццяў, пасля якіх гэта палоска будзе бачна, ступеню выцірання, напрыклад, рамянём бяспекі ў аўтамабілі.
Спецыялісты праводзілі эксперымент: пырскалі пульверызатарам на розныя стужкі. У выніку некаторыя з іх пры асвятленні ліхтаром страчвалі здольнасць быць бачнымі ў цемры. Падобнае ўздзеянне на стужкі аказвае вільготнае надвор'е, дождж. Таму не толькі сам флікер, але і тыя матэрыялы, з якіх ён вырабляецца, павінны быць якаснымі.
Сертыфікацыя — фільтр «псеўдафлікераў»
1 верасня гэтага года плануецца ўвесці абавязковую сертыфікацыю здымных флікераў і святлоадбівальных матэрыялаў для іх вырабу (еўрапейскі сертыфікат распаўсюджваецца толькі на плёнкі белага і лімонна-жоўтага колераў). Новаўвядзенне будзе датычыцца таксама і вытворцаў адзення і абутку.
Спецыялісты прагназуюць, што ўвядзенне абавязковай сертыфікацыі дазволіць рознічнай сетцы больш выбарачна падыходзіць да тавару, які яны выстаўляюць на прылаўках, праваахоўным органам — арганізаваць адпаведны кантроль (такая праверка была праведзена ў 2004 годзе ў Эстоніі: дэпартамент па абароне правоў спажыўцоў выявіў у гандлёвай сетцы дзевяць святлоадбівальнікаў, якія не адпавядалі патрабаванням еўрапейскага стандарту. У выніку пастаўшчыкі і вытворцы былі падвергнуты строгім эканамічным санкцыям), а пакупнікам не сумнявацца ў тым, што яны набылі: звычайную бірульку ці элемент бяспекі.
У Расіі і Польшчы, напрыклад, нашэнне элемента пасіўнай бяспекі мае рэкамендацыйны характар, у нас жа, згодна п. 17.1 ПДР — за адсутнасць флікера на адзенні начнога пешахода-невідзімкі пры руху па краі праезнай часткі прымяняецца адміністрацыйнае спагнанне ў выглядзе папярэджання ці штрафу ў памеры да 0,5 базавых велічынь, а ў выпадку знаходжання такога чалавека ў стане алкагольнага ап'янення — на суму ад 1 да 3 базавых велічынь. Калі ж парушэнне правілаў выклікала стварэнне аварыйных абставінаў, то пешаход, які не абазначыў сябе на дарозе, можа палегчыць свой кашалёк ад 0,6 да 3 базавых велічынь.
Надзея ДРЫЛА. 

