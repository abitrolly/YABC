Неабходна больш актыўна развіваць перапрацоўчую гароднінную галіну ў Беларусі
Прэзідэнт Рэспублікі Беларусь Аляксандр Лукашэнка 2 жніўня прадоўжыў рабочую паездку па краіне і наведаў Гомельскі раён.
Аляксандр Лукашэнка пазітыўна ацаніў ход уборкі збожжавых у Гомельскай вобласці. Тут ураджайнасць збожжавых у асобных гаспадарках дасягае 80 ц/га. Прычым уборка на палях Гомельскай вобласці вядзецца ў асноўным камбайнамі мясцовай вытворчасці.
Аляксандр Лукашэнка заўважыў, што аб збожжаўборачных камбайнах «Гомсельмаша» добрыя водгукі і ў іншых рэгіёнах краіны. Кіраўнік дзяржавы падкрэсліў, што якасць гэтай тэхнікі неабходна давесці да дасканаласці, яна павінна адпавядаць лепшым еўрапейскім узорам. У гэтым годзе на экспарт адпраўлена 1,5 тыс. беларускіх збожжаўборачных камбайнаў, а ў наступным годзе плануецца прадаць за мяжу 3 тыс. адзінак.
У час даклада старшыні Гомель-скага аблвыканкама Аляксандра Якабсона закраналася тэма вяртання ў севазварот раней закінутых меліяраваных зямель, якіх, у прыватнасці, у Гомельскай вобласці ўжо выкарыстоўваецца амаль 100 тыс. га.
Прэзідэнт Беларусі на прыкладзе КСУП «Брылёва» Гомельскага раёна азнаёміўся з прамысловым вырошчваннем, перапрацоўкай і захоўваннем агародніны па сучасных тэхналогіях, імпартазамяшчэннем ў вытворчасці гародніннай прадукцыі. Кіраўніку дзяржавы даложана аб выкананні яго даручэнняў па развіцці вытворчасці і перапрацоўкі гародніны ў Гомельскай вобласці.
Прэзідэнт звярнуў увагу на неабходнасць больш актыўна развіваць перапрацоўчую гароднінную галіну ў краіне.
Як праінфармавалі кіраўніка дзяржавы, вытворчасць агароднінных кансерваў у Беларусі ў гэтым годзе будзе павялічана ў два разы. У прыватнасці, Прэзідэнту былі прадэманстраваны ўзоры выпушчаных у «Брылёве» сухіх пюрэ цыбулі і часнаку, соку рэпчатай цыбулі. Як лічаць спецыялісты, выпуск такіх сучасных і зручных для ўжывання відаў агародніннай прадукцыі можа стаць сапраўдным пераваротам у харчовай прамысловасці.
На думку старшыні Гомельскага аблвыканкама, вытворчасць агародніны цяпер з'яўляецца найбольш рэнтабельнай. Аляксандр Лукашэнка наведаў цэхі абноўленага кансервавага завода ў КСУП «Брылёва», з канвеераў якога сыходзіць не толькі кансерваваная, але і замарожаная прадукцыя. На выстаўцы свежай і кансерваванай агародніны, а таксама пладова-ягадных він Прэзідэнту прадэманстравалі ўзоры новай агародніны, што вырошчваецца ў гаспадарцы.
У экспазіцыі была таксама прадстаўлена вядомая сваімі ўнікальнымі лекавымі ўласцівасцямі растаропша, якая вырошчваецца ў КСУП «Брылёва». У час наведвання «Брылёва» размова ішла таксама аб магчымасці прамысловага вырошчвання вінаграду, сок якога ў перспектыве можа выкарыстоўвацца ў каньячнай вытворчасці.
Прэзідэнту расказалі і аб укараненні новага кропельнага віду арашэння пасеваў. Былі закрануты тэма развіцця ў краіне магутнасцяў захоўвання гародніны і праблема з іх рэалізацыяй, магчыма, праз таварную біржу. Аляксандр Лукашэнка запатрабаваў неадкладна вырашыць пытанні з закупкай свежавырашчанай капусты для беларускай сталіцы.
Прэзідэнт пазітыўна ацаніў праекты, што рэалізуюцца ў КСУП «Брылёва».
У гэты ж дзень Аляксандр Лукашэнка наведаў Гомельскі палацава-паркавы ансамбль. Ён зрабіў экскурсію па тэрыторыі парку, агледзеў музейныя экспазіцыі палаца Румянцавых і Паскевічаў.
Прэзідэнт агледзеў залу ўрачыстых прыёмаў, чырвоную гасціную, калонную залу. У камернай канцэртнай зале музыканты выканалі некалькі твораў. Музейны збор палацава-паркавага ансамбля сёння налічвае больш за 157 тыс. адзінак.
Як адзначаюць спецыялісты, у час вайны з палаца было вывезена амаль 2 тыс. 700 прадметаў, вярнулася ж крыху больш за 200, сярод якіх падарункі, асабістыя рэчы Паскевічаў.
У 1996 годзе тут былі пачаты рэстаўрацыйныя работы, якія вядуцца ў тым ліку і з прыцягненнем спонсарскіх сродкаў. Як далажылі Прэзідэнту, асноўныя рэстаўрацыйныя работы плануецца завяршыць ужо ў наступным годзе.
Аляксандр Лукашэнка пакінуў запіс у Кнізе водгукаў ганаровых наведвальнікаў палаца. У ім, у прыватнасці, адзначаецца, што Гомельскі палацава-паркавы ансамбль з'яўляецца адной з жамчужын нацыянальнай культуры, адным з помнікаў, якія па праву служаць візітнай карткай краіны, вызначаюць яе ўнікальнасць і самабытнасць, напаўняюць грамадзян краіны гонарам за мінулае і сучаснае айчыны.
У час прагулкі па тэрыторыі парку Прэзідэнт паразмаўляў з гамяльчанамі, якія адпачывалі там. У прыватнасці, гараджан цікавіла, ці будзе Аляксандр Лукашэнка вылучаць сваю кандыдатуру на будучых прэзідэнцкіх выбарах. Кіраўнік дзяржавы адзначыў, што лічыць заўчасным гаварыць аб магчымасці свайго ўдзелу ў прэзідэнцкіх выбарах.
«Апазіцыя перажывае, што мой малодшы сын будзе наступным Прэзідэнтам і тады я буду кіраваць дзяржавай да 80 гадоў», — сказаў Аляксандр Лукашэнка. Пры гэтым ён дадаў: «Не палохайце пакуль апазіцыю, ёсць шмат добрых людзей, якія могуць быць прэзідэнтамі».
Прэс-служба Прэзідэнта Рэспублікі Беларусь. 

