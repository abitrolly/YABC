Песня пра Мінск
Гэты горад арганічна ўвайшоў у жыццё Ігара Лучанка. Тут ён нарадзіўся (тады бацькі жылі на Чэрвеньскім тракце — цяпер вуліца Маякоўскага; дзяцінства правёў у Мар'інай Горцы). Потым тут вучыўся, працаваў, ажаніўся. У Мінску шырока разгарнулася яго творчая дзейнасць.
Плошча Свабоды — знакавая мясціна для Ігара Міхайлавіча. Усё на ёй авеяна музыкай. І яго асабістай. Ён паспяхова закончыў гімназію-каледж пры Акадэміі музыкі. У Белдзяржкансерваторыі (цяпер Акадэмія музыкі) авалодваў майстэрствам кампазіцыі (дыпломная работа — кантата «Курган»), выкладаў, узначальваў педагагічны калектыў. На плошчы месціцца Саюз кампазітараў, якім даводзіцца мудра кіраваць з 1980 года. Чароўна ажыўляе гістарычную прастору цэнтра сталіцы мелодыя з «Песні пра Мінск», якая гучыць перад боем курантаў мінскай ратушы. Яна ўспрымаецца як шчырая ўдзячнасць мінчан кампазітару за яго нястомную працу, за яднанне народаў...
Песня стваралася ў 1975 годзе, калі рыхтавалася музычнае афармленне радыёспектакля «Мінскі напрамак» па аднайменным рамане Івана Мележа. Тады малады кампазітар пазнаёміўся з народным паэтам Піменам Панчанкам. Іх сумесная глыбокапатрыятычная «Песня пра Мінск» атрымала шырокае прызнанне. Дружба таленавітых творцаў выявілася ў новых песнях — «Рабінавы гай», «Жытнёвы звон».
...Горад, як і людзі, жыве, захапляецца, любіць. І ў яго жыцці, любові прыкметна адчуваецца стваральная дзейнасць Ігара Лучанка.
Міхась ШАВЫРКІН.
Музыка Ігара Лучанка
Верш Пімена Панчанкі
У дні бяды і ў ранак Перамогі,
У дні, калі ты харашэў і рос,
Усе твае надзеі і трывогі
Я ў сэрцы нёс, я ў сэрцы нёс.
Прыпеў:
Мой родны Мінск,
Пад небам жураўліным
Жыві, квітней пад зоркай залатой,
Ты для мяне на ўсёй зямлі адзіны,
Цябе люблю я ўсёй душой.
Я да цябе з усіх дарог вярнуся,
Мая тут партызанская сям'я.
Ты мне прабач, калі я зажуруся
Ля Вечнага, ля Вечнага агня.
Мой родны Мінск,
Пад небам жураўліным
Жыві, квітней пад зоркай залатой,
Ты для мяне на ўсёй зямлі адзіны,
Цябе люблю я ўсёй душой.
Я да цябе з усіх дарог вярнуся,
Мая тут партызанская сям'я.
Ты мне прабач, калі я зажуруся
Ля Вечнага, ля Вечнага агня.
Прыпеў.
Спакойнае дзяцей тваіх дыханне.
Шумі над іх калыскаю ліствой.
Маё ты ранне і маё каханне
І вечар сіні-сіні мой.
Прыпеў. 

