«Заробак» дзялкоў — 1,2 мільярда рублёў
У Гомелі выкрыты тры злачынныя групы, якія дапамаглі несумленным бізнэсменам абнаявіць каля... 5 мільярдаў рублёў.
Як паведамілі ў прэс-службе Камітэта дзяржкантролю, расследаванне «бізнэсу» дзялкоў, якія займаліся незаконнай прадпрымальніцкай дзейнасцю летась і ў студзені—красавіку гэтага года, вядуць супрацоўнікі ўпраўлення Дэпартамента фінансавых расследаванняў КДК па Гомельскай вобласці. На сёння ўжо вядома, што фігуранты па крымінальнай справе рэгістравалі ў дзяржаўных органах Гомельшчыны камерцыйныя арганізацыі, кіраўнікамі якіх у асноўным з'яўляліся іх знаёмыя. У наступным рэквізіты створаных фірмаў, іх разліковыя рахункі, пячаткі і подпісы дырэктараў і выкарыстоўваліся прайдзісветамі для абнаяўлення грошай.
Паслугі хітруноў карысталіся попытам: апошнія прапаноўвалі сваю дапамогу кіраўнікам суб'ектаў гаспадарання Гомеля і вобласці, якія мелі патрэбу ў легалізацыі набытых за наяўны разлік тавараў, у тым ліку ўвезеных з Расіі. З гэтай мэтай афармляліся фіктыўныя накладныя на будматэрыялы, металапракат і іншую прадукцыю, нібыта купленую фірмамі, што стварылі дзялкі. Пасля гэтага грошы, што прыходзілі на рахункі фірмаў, абнаяўліваліся. За свае паслугі фігуранты крымінальнай справы атрымлівалі ўзнагароджанне — працэнт ад сумы здзелкі. Праз рахункі фірмаў прайшло каля 5 мільярдаў рублёў, а падследныя «зарабілі» на гэтым 1,2 мільярда. Ужо арыштаваныя 6 чалавек, якім прад'яўлена абвінавачанне ў незаконнай прадпрымальніцкай дзейнасці, што ажыццяўлялася арганізаванай групай. У фігурантаў па справе канфіскаваны аўтатранспарт і камп'ютарная тэхніка, накладзены арышт на маёмасць. Не забыліся праваахоўнікі і пра кіраўнікоў тых арганізацый, якія працавалі за ілжэпрадпрымальнікамі. Па фактах ухілення ад уплаты падаткаў узбуджана 20 крымінальных спраў. Следства на гэты час валодае інфармацыяй пра тое, што паслугамі злачынных груп карысталіся не менш як 30 суб'ектаў гаспадарання.
Ігар ГРЫШЫН.

